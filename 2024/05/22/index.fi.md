# TV \| Selkouutiset \| keskiviikko 22.5.2024

Eurovaalitentti. Käännytyslaki. Sää

## Eurovaalitentti

Ensin aiheena eurovaalit.

Eilen Ylen erovaalitentissä olivat mukana vihreiden puheenjohtaja Sofia Virta, keskustan puheenjohtaja Annika Saarikko ja vasemmistoliiton puheenjohtaja Li Andersson.

He keskustelivat esimerkiksi siitä, miten jotkin Euroopan unionin maat tukevat paljon oman maan yrityksiä.

Puheenjohtajat sanoivat, että pieni maa Suomi ei voi kilpailla EU:n suurvaltojen kanssa valtiontukien määrässä.

He sanovat, että ratkaisuja pitää hakea esimerkiksi EU:n yhteisistä rahoitusmahdollisuuksista.

Ylen eurovaalitentit jatkuvat tänään. Mukana on aina 3:n eri puolueen puheenjohtajat.

Eurovaalit ovat kesäkuussa.

## Poikkeuslaki

Hallitus on antanut eduskunnalle esityksen niin kutsutusta käännytyslaista.

Poikkeuslailla halutaan torjua toisen valtion vaikuttamista Suomeen tilanteessa, jossa käytetään hyväksi maahantulijoita.

Lain avulla hallitus voi päättää, että turvapaikkahakemusten vastaanottamista Suomen rajalla rajoitetaan.

Laki vaatii vielä eduskunnan hyväksynnän.

## Käännytyslain kritiikki

Hallitus on antanut esityksen niin kutsutusta käännytyslaista. Monet asiantuntijat vastustavat poikkeuslakia.

Kansainvälisen oikeuden emeritusprofessori Martti Koskenniemi sanoo, että lakiesitys rikkoo palautuskieltoa, joka liittyy ihmisoikeussopimuksiin.

Palautuksesta ei voi valittaa.

Apulaisprofessori Anitta Kynsilehto sanoo, että turvapaikkatilanne rajalla on liikaa rajavartijoiden vastuulla. Tehtävät kuitenkin vaativat pitkää koulutusta ja monipuolista kielitaitoa.

Myös hallituspuolue RKP:ssä ja opposition SDP:ssä, keskustassa ja vihreissä on huolta ihmisoikeuksista.

Poikkeuslaki vaatii tukea oppositiolta, koska lain hyväksyminen tarvitsee eduskunnassa viiden kuudesosan enemmistön.

## Sää

Vielä sääennuste.

Laajalti on aurinkoista. Yöllä etenkin pohjoisessa voi esiintyä hallaa eli pakkasta maan pinnassa. Päivällä lämpötila on 18\...25 astetta.

