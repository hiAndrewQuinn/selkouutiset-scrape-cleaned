# Radio \| Uutisviikko selkosuomeksi \| lauantai 18.1.2025

Vuoden urheilija 2024.

Uutisviikon aihe on tällä kertaa Urheilugaala. Urheilugaalassa palkittiin torstaina viime vuoden parhaita suomalaisia urheilijoita. Vuoden parhaaksi urheilijaksi valittiin jääkiekkoilija Alexander Barkov.

Kerromme nyt tarkemmin viime vuoden parhaista urheilijoista. Kerromme myös, mitä isoja urheilukilpailuja tänä vuonna on.

## Vuoden urheilija Alexander Barkov

![Kuva: Sam Navarro-USA TODAY Sports](https://images.cdn.yle.fi/image/upload/c_crop,h_2949,w_5244,x_0,y_132/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1719387325/39-1308359667a875c0c5c6)

Jääkiekkoilija Aleksander Barkov on Suomen Vuoden urheilija 2024. Valinnan tekivät urheilutoimittajat. Valinta kerrottiin Urheilugaalassa torstaina. Barkov on 1. jääkiekkoilija, joka on valittu Vuoden urheilijaksi Suomessa.

Alexander Barkov pelaa jääkiekkoa NHL-sarjassa Pohjois-Amerikassa. Barkovin joukkue Florida Panthers voitti viime vuonna NHL:n mestaruuden eli Stanley Cupin. Barkov on joukkueen kapteeni.

## Muut palkinnot

![Kuva: EPA-EFE/AOP](https://images.cdn.yle.fi/image/upload/c_crop,h_1692,w_3008,x_0,y_103/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1732162185/39-1383274673eb26c52932)

Urheilugaalassa jaettiin myös paljon muita palkintoja. Vuoden hienoin urheiluhetki oli ihmisten mielestä se, kun Alexander Barkov nosti ylös Stanley Cup -pokaalin.

Vuoden joukkue oli jalkapallon alle 21-vuotiaiden miesten maajoukkue. Joukkue selviytyi karsinnoista EM-kisoihin, jotka pelataan kesällä Slovakiassa.

Vuoden valmentaja on Tuomas Iisalo. Iisalo valmensi viime vuonna pariisilaista koripallojoukkuetta. Joukkue voitti koripallon Eurocupin.

## Vuoden 2025 isot urheilukilpailut

![Kuva: Petri Julkunen / Yle](https://images.cdn.yle.fi/image/upload/c_crop,h_2267,w_4031,x_0,y_607/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1722240442/39-132468466a74d2b81bcf)

Tänä vuonna järjestetään taas paljon isoja urheilukilpailuja.

Jääkiekossa pelataan pitkästä aikaa maajoukkueturnaus, jossa NHL-pelaajat ovat mukana. Suomi on mukana 4 maan turnauksessa, joka pelataan helmikuussa Pohjois-Amerikassa. Jääkiekon MM-kisat pelataan toukokuussa Ruotsissa ja Tanskassa.

Hiihdon MM-kisat alkavat helmikuun lopulla Norjassa. Suunnistuksen maailmanmestaruuksista kilpaillaan heinäkuussa täällä Suomessa. Kilpailut ovat Kuopiossa.

Yleisurheilun MM-kisat ovat syyskuussa Japanissa.

## Kertaus

Uutisviikon aiheena oli Urheilugaala. Kerrataan vielä tärkeimmät asiat.

Jääkiekkoilija Alexander Barkov valittiin viime vuoden parhaaksi urheilijaksi Suomessa. Vuoden joukkue on nuorten jalkapallomaajoukkue. Vuoden valmentaja -palkinnon sai koripallovalmentaja Tuomas Iisalo.

Tänä vuonna järjestetään esimerkiksi hiihdon MM-kisat Norjassa ja yleisurheilun MM-kisat Japanissa.

