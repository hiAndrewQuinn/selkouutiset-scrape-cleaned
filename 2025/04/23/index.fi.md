# TV \| Selkouutiset \| keskiviikko 22.4.2025

Ravintolat. Kiertävä kotihoito. Alkot. Sää.

## Uusia ravintoloita

Aluksi ravintola-alasta.

Uusia ravintoloita perustetaan yhä paljon, vaikka ennätysmäärä ravintoloita on lopettanut tänä vuonna.

Miki Puikkonen Helsingistä on uskaltanut avata uuden ravintolan. Hän on kuitenkin joutunut laskemaan hintoja ja suurentamaan annoksia.

*- Minulle riittää sellaiset 30 asiakasta, että oon tuloksellinen. 25 on jo sellainen kiva break-even.*

*- Oletko saanut yhtään palkkaa?*

*- Tänään maksoin itselleni ensimmäisen palkan.*

Uusia ravintoloita perustetaan, vaikka taloustilanne on huono.

Matkailu- ja ravintolapalvelut Mara ry uskoo, että korkojen lasku ja palkankorotukset alkavat lisätä ravintoloissa käymistä.

Vielä näin ei ole.

## Kiertävä kotihoito

Sitten kotihoidosta.

Vanhusten ja sairaiden kiertäviä perhehoitajia on liian vähän.

Kiertävä hoitaja tulee asiakkaan kotiin esimerkiksi omaishoitajan vapaapäivien ajaksi. Silloin asiakasta ei tarvitse siirtää hoitoon muualle.

Jani Jääskeläinen asuu muistisairaan Seppo Rossin kotona 6 vuorokautta kuukaudessa. Vaimo on omaishoitaja, ja näin hän voi pitää vapaapäivät, jotka laki antaa.

*- Tässä ollaan Eino Grönin toivekonserttia kuunneltu, musiikkia kuunneltu, tehty ruokaa.*

Kiertäviä perhehoitajia on liian vähän. Palvelua ei ole jokaisella Suomen hyvinvointialueella. Varkaudessa kiertävä perhehoito alkoi viime syksynä.

Helsingissä palvelua ei vielä ole.

Perhehoitoliitto kertoo, että kiertävä kotihoito tuo säästöjä.

## Alkot

Lopuksi alkoholin myynnistä.

Alkon monopoli jakaa mielipiteitä.

Suomessa yli 8-prosenttisia alkoholijuomia saa myydä vain Alkossa.

Pääministeripuolue kokoomus kuitenkin haluaa viinit ruokakauppoihin.

Alko ja monet asiakkaat sanovat, että Alko on edelleen hyvä asia.

Kristian Penttinen uskoo, että ruokakaupassa ei saa samanlaista neuvontaa kuin Alkossa.

Alkon myynnistä reilusti yli puolet tulee viineistä.

## Sää

Vielä sääennuste.

Torstaina sää on poutainen.

Pilvisyys vaihtelee koko maassa, mutta aurinko voi paistaa.

Länsi-Lapissa voi sataa räntää ja lunta.

Lämpötila on noin 2 - 8 astetta. Pohjoisessa voi olla pakkasta.

