# Radio | Viikon uutinen selkosuomeksi | lauantai 31.1.2026

Pääministeri Orpon Kiinan-matka

Kuuntele

Voit lukea uutiset samanaikaisesti alta.

Pääministeri Petteri Orpo vieraili tällä viikolla Kiinassa.

Orpon vierailun yksi tärkeä tarkoitus oli edistää suomalaisfirmojen kauppaa Kiinaan.

Kiinassa on käynyt viime aikoina paljon muitakin maailman johtajia samalla asialla kuin Orpo.

Nyt kerromme asiasta lisää.

## Tavoitteena edistää Suomen vientiä

![Pääministeri Petteri Orpo ja Kiinan presidentti Xi Jinping kättelevät.](https://images.cdn.yle.fi/image/upload/c_crop,h_2071,w_3682,x_0,y_108/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1769855530/39-15874086978a32b94f75)

Avaa kuvien katselu

Pääministeri Petteri Orpo tapasi Kiinan-matkalla presidentti Xi Jinpingin. Kuva: Janna Laine / Finlands ambassad i Peking

Pääministeri Petteri Orpo vieraili tällä viikolla Kiinassa. Matkan aikana Orpo tapasi Kiinan presidentin Xi Jinpingin sekä Kiinan pääministerin ja kauppaministerin.

Matkan yksi tarkoitus oli edistää Suomen vientiä Kiinaan. Sen takia Orpon mukana matkusti edustajia yli 20 suomalaisfirmasta. Mukana olivat esimerkiksi elintarvikeyhtiöt Fazer ja Valio, hissiyhtiö Kone sekä Metso, joka valmistaa kaivoslaitteita.

Orpo toivoi Kiinalta toimia, jotta suomalaisfirmat pääsevät vapaammin Kiinan markkinoille.

Orpo sanoo, että matka oli onnistunut. Sen aikana allekirjoitettiin yhteensä 11 kauppasopimusta.

## Kiinaan on nyt tulijoita

![Xi Jinping ja Emmanuel Macron kävelevät vierekkäin tummat puvut päällään punaista mattoa pitkin Kiinan kunniakompanian läpi.](https://images.cdn.yle.fi/image/upload/c_crop,h_3943,w_7010,x_0,y_428/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1764825936/39-15640346931192c252a8)

Avaa kuvien katselu

Ranskan presidentti Emmanuel Macron vieraili Kiinassa joulukuussa. Kuva: Adek Berry / EPA

Useat länsimaiden johtajat ovat vierailleet Kiinassa viime aikona.

Suomen pääministerin lisäksi Kiinassa ovat käyneet esimerkiksi Ranskan presidentti sekä Irlannin, Kanadan ja Britannian pääministerit. Seuraavaksi Pekingiin odotetaan Saksan liittokansleria.

Vieraita kiinnostavat Kiinan isot markkinat.

Kiinnostus Kiinaan on kasvanut myös sen takia, että USA:sta on tullut epäluotettava kauppakumppani. Kun muut maat haluavat helpottaa kauppaa, USA:n presidentti uhkailee uusilla tulleilla.

## EU on tehnyt isoja kauppasopimuksia

![Luis Santos da Costa, Narenda Modi ja Ursula von der Leyen kättelevät.](https://images.cdn.yle.fi/image/upload/c_crop,h_2007,w_3569,x_0,y_0/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1769497097/39-15871916978611d01683)

Avaa kuvien katselu

EU ja Intia solmivat vapaakauppasopimuksen. Kuvassa Eurooppa-neuvoston puheenjohtaja Antonio Luis Santos da Costa, Intian pääministeri Narendra Modi ja EU-komission puheenjohtaja Ursula von der Leyen. Kuva: Rajat Gupta / EPA

Myös Euroopan unioni etsii uusia kauppakumppaneita. Käynnissä on peräti kuudet kauppaneuvottelut.

Alkuvuoden aikana EU on tehnyt kauppasopimukset esimerkiksi Indonesian ja Etelä-Amerikan Mercosur-maiden kanssa. Mercosur-maita ovat Brasilia, Argentiina, Paraguay ja Uruguay.

Tällä viikolla syntyi myös EU:n ja Intian vapaakauppasopimus, joka luo kahden miljardin ihmisen markkinat.

Elinkeinoelämän keskusliiton asiantuntija Heli Siikaluoma sanoo, että EU:n kauppasopimukset avaavat isoja vientimahdollisuuksia myös suomalaisfirmoille.

## Kertaus

Kerrataan vähän.

Suomi ja monet muut maat etsivät uusia kauppakumppaneita.

Monien maiden johtajat vierailevat nyt Kiinassa, sillä Kiinan isot markkinat kiinnostavat.

EU on solminut alkuvuoden aikana monta tärkeää kauppasopimusta, joista myös Suomi voi hyötyä.

Tässä oli Viikon uutinen selkosuomeksi. Kuulemiin!
