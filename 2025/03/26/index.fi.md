# TV \| Selkouutiset \| keskiviikko 26.3.2025

Hallituksen säästöt. Jättipäiväkodit. Tapani Kansa. Sää.

## Hallituksen säästöt

Aluksi aiheena hallituksen säästöt.

Oppositio on jättänyt välikysymyksen hallituksen uusista säästöistä.

Hallitus etsii uusia säästöjä sosiaalipalveluista ja erikoissairaanhoidosta ja koulutuksesta. Hallitus etsii yhteensä yli 200 miljoonan euron säästöjä.

Oppositio sanoo, että hallitus salailee säästökohteita. Hallitus ei halua kertoa säästökohteita ennen alue- ja kuntavaaleja.

Vaaleihin on aikaa runsaat 2 viikkoa. Ennakkoäänestys alkaa viikon kuluttua.

## Jättipäiväkodit

Nyt aiheena ovat päiväkodit.

Suomessa on alettu rakentaa isoja päiväkoteja.

Esimerkiksi tähän rakennukseen Helsingin Pasilassa avautuu syksyllä koulu ja päiväkoti. Taloon tulee yhteensä 1200 lasta, joista 200 on päiväkotilapsia.

Suomessa on alettu rakentaa isoja päiväkoteja.

Helsinkiläisessä päiväkoti Eloisassa on 240 lasta.

Päiväkodin varajohtaja Tanja Sahila sanoo, että päiväkodin iso koko ei näy lasten arjessa. Lapset viettävät päivän omissa ryhmissä ja omissa tiloissa, jossa ovat omat kaverit ja omat aikuiset, Sahila sanoo.

## Tapani Kansa

Lopuksi suru-uutinen musiikkimaailmasta.

Laulaja Tapani Kansa on kuollut. Hän oli 76-vuotias.

Tapani Kansan ura kesti yli 50 vuotta. Hän oli suuri tähti Suomen musiikkimaailmassa.

Tapani Kansa levytti esimerkiksi iskelmää, rock-musiikkia ja laulelmia. Hän esiintyi tanssilavoilla, tv-ohjelmissa ja teatterin musiikkinäytelmissä.

Hänet tunnettiin hyvästä laulutekniikasta, lavakarismasta - ja ylinopeussakoista, joita hän keräsi keikkamatkoilla.

Tapani Kansa lopetti keikkailun ja vetäytyi julkisuudesta vuonna 2019.

## Torstain sää

Sääennuste.

Huomenna iltapäivällä pohjoisessa sataa lunta ja räntää. Maan länsiosassa sataa vähän vettä. Idässä paistaa aurinko.

Päivä on tuulinen, ja tuuli tuo Suomeen etelästä lämmintä ilmaa.

