# Radio \| Uutisviikko selkosuomeksi \| lauantai 9.3.2024

Puolustusliitto Naton sotaharjoitus pohjoisessa.

Uutisviikon aihe on tällä kertaa Naton sotaharjoitus pohjoisessa. Suomen, Norjan ja Ruotsin pohjoisosissa on käynnissä puolustusliitto Naton iso sotaharjoitus. Nyt kerromme sotaharjoituksesta tarkemmin.

## Iso sotaharjoitus

![Nato harjoittelee Pohjois-Euroopan puolustamista. Kuva: Vesa Toppari / Yle](https://images.cdn.yle.fi/image/upload/c_crop,h_2579,w_4603,x_0,y_0/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1709650244/39-125358865e72d6e4ee32)

Puolustusliitto Natolla on nyt iso sotaharjoitus. Nato harjoittelee Pohjois-Euroopan puolustamista.

Harjoitukseen osallistuu yli 20 000 sotilasta eri maista. Joukossa on yli 4000 suomalaista sotilasta.

Sotaharjoitus on erityisen tärkeä Suomelle. Nato harjoittelee nyt puolustamaan myös Suomea, koska Suomesta on tullut Naton jäsenmaa.

Sotaharjoitus alkoi Pohjois-Norjasta, ja sieltä se on edennyt Pohjois-Suomen ja Pohjois-Ruotsin alueille. Sotaharjoitus jatkuu maaliskuun puoliväliin asti.

## Stubb sotaharjoituksessa

![Suomen presidentti ja Norjan pääministeri vierailivat sotaharjoituksessa. Kuva: Jani Saikko / Yle](https://images.cdn.yle.fi/image/upload/c_crop,h_3375,w_6000,x_0,y_500/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1709812118/39-125452465e9a7d78fb6e)

Suomen presidentti **Alexander Stubb** on vieraillut Naton sotaharjoituksessa. Stubb tutustui sotaharjoitukseen yhdessä Norjan pääministeri **Jonas Gahr Støren** kanssa.

Presidentti Stubb ei usko, että Venäjä aikoo hyökätä Suomeen. Naton sotaharjoitus näyttää Venäjälle, että tänne ei edes kannata hyökätä, Stubb sanoi.

Suomen ja Norjan johtajat soittivat sotaharjoituksesta Ruotsin pääministeri **Ulf Kristerssonille** torstaina. He onnittelivat Kristerssonia siitä, että Ruotsista tuli tuona päivänä virallisesti Naton jäsen.

## Naton laajentuminen

![Ruotsin pääministeri (vasemmalla) ja USA:n ulkoministeri Washingtonissa torstaina, kun Ruotsista tuli virallisesti Naton jäsen. Kuva: Andrew Caballero-Reynolds / AFP](https://images.cdn.yle.fi/image/upload/c_crop,h_2880,w_5120,x_0,y_229/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1709854645/39-125479465e9f6bdd1c9f)

Puolustusliitto Nato on kasvanut pohjoisessa nopeasti. Syy on Venäjän hyökkäys Ukrainaan helmikuussa 2022.

Jo 3 kuukautta hyökkäyksen jälkeen Suomi ja Ruotsi hakivat puolustusliitto Naton jäsenyyttä. Ne arvioivat, että jäsenyys Natossa parantaa niiden turvallisuutta.

Suomesta tuli Naton jäsen viime vuonna, ja Ruotsista tuli Naton jäsen tällä viikolla. Nyt ne ovat jo mukana harjoittelemassa Naton yhteistä puolustusta.

## Kertaus

Uutisviikon aihe oli Naton sotaharjoitus pohjoisessa. Kerrataan vielä tärkeimmät asiat.

Puolustusliitto Natolla on iso sotaharjoitus, jossa harjoitellaan Pohjois-Euroopan puolustamista.

Myös Suomi osallistuu harjoitukseen yhdessä muiden Nato-maiden kanssa.

Presidentti Alexander Stubb vieraili Naton sotaharjoituksessa.

Presidentti Stubb onnitteli Ruotsia, koska Ruotsin Nato-jäsenyys on nyt varmistunut.

Tämä oli Uutisviikko selkosuomeksi, tavataan taas. Kuulemiin!

