# Radio | Uutisviikko selkosuomeksi | 12.10.2025

Suomi rakentaa jäänmurtajia USA:lle

Kuuntele

Voit lukea uutiset samanaikaisesti alta.

Uutisviikon aihe ovat jäänmurtajat.

USA tilaa Suomelta 11 jäänmurtajaa. Niistä 4 rakennetaan Suomessa. Suomella on sellaista osaamista, jota muilla mailla ei ole.

Kerromme nyt lisää USA:n tilauksesta.

## USA tilaa Suomelta jäämurtajia

![Pääministeri Petteri Orpo, Presidentti Alexander Stubb, presidentti Donald Trump Oval Officessa Valkoisessa talossa Washingtonissa.](https://images.cdn.yle.fi/image/upload/c_crop,h_3375,w_6000,x_0,y_318/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1760064749/39-153632668e872f42605a)

Avaa kuvien katselu

Pääministeri Petteri Orpo, presidentti Alexander Stubb ja presidentti Donald Trump Oval Officessa Valkoisessa talossa Washingtonissa. Kuva: Jani Saikko / Yle

USA ja Suomi ovat tehneet aiesopimuksen jäänmurtajista.

Jäänmurtaja on laiva, joka murtaa jään laivan omalla painolla. Murtaja avaa reitin muille laivoille talvella sekä arktisella alueella eli maailman pohjoisimmalla alueella.

Presidentti Alexander Stubb ja pääministeri Petteri Orpo tapasivat USA:ssa presidentti Donald Trumpin ja allekirjoittivat sopimuksen.

Suomi rakentaa ensin 4 jäänmurtajaa suomalaisilla telakoilla. Sitten USA käyttää suomalaista osaamista ja rakentaa 7 jäänmurtajaa omilla telakoilla.

Kaupan arvo on yhteensä noin 6 miljardia euroa. Siitä noin 2 miljardia koskee murtajia, jotka rakennetaan Suomessa.

Sopimus antaa töitä tuhansille työntekijöille Suomessa. Se on tärkeää, koska Suomen talouskasvu on ollut hidasta.

## Murtajat rakennetaan Raumalla ja Helsingissä

![-](https://images.cdn.yle.fi/image/upload/c_crop,h_3078,w_5472,x_0,y_224/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1760012464/39-153597368e7a61795968)

Avaa kuvien katselu

Jäänmurtajan lohkojen rakentamista. Helsingin telakka. 8.10.2025 Kuva: Mikko Koski / Yle

Suomi rakentaa 2 ensimmäistä jäänmurtajaa Rauman telakalla. Helsingin telakan on tarkoitus rakentaa 2 murtajaa.

USA haluaa vahvistaa kansallista turvallisuutta arktisella alueella. USA tarvitsee jäänmurtajia esimerkiksi öljyn ja kaasun etsimiseen sekä tiedettä varten.

Presidentti Trump sanoi, että Suomen jäänmurtajat ovat maailman parhaita.

Suomessa on erityistä osaamista alusten suunnittelussa, alan tutkimuksessa ja laivojen kehitystyössä.

## Suomi on jäänmurtajien suurvalta

![pieni jäänmurtaja murtaa jäätä tankkerille.](https://images.cdn.yle.fi/image/upload/c_crop,h_2120,w_3769,x_0,y_1576/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1738172806/39-1413890679a69053f7b2)

Avaa kuvien katselu

USA:lla on vain vähän jäänmurtajia, ja ne ovat jo vanhoja Kuva: Omar Faba / AOP

USA:n rannikkovartiostolla on vain 2 jäänmurtajaa. Ne ovat vanhoja ja heikkokuntoisia.

Suomella on 8 hyvää jäänmurtajaa.

Venäjällä ja Kanadalla on kymmeniä murtajia. Kiina on lisännyt murtajien rakentamista.

Kyseessä on ensimmäinen kerta, kun USA tilaa jäänmurtajia ulkomailta.

Suomi on jäänmurtamisen suurvalta. Noin puolet maailman jäänmurtajista on rakennettu Suomessa.

Työministeriö aikoo varmistaa, että meriteollisuus saa työvoimaa nyt ja tulevien vuosien aikana.

## Kertaus

Tässä oli Uutisviikko selkosuomeksi.

Uutisviikon aihe olivat jäänmurtajat, jota USA tilaa Suomelta. Niistä 4 rakennetaan Suomessa.

Suomella on sellaista osaamista, jota muilla mailla ei ole.

Uutisviikko jälleen ensi lauantaina. Tavataan taas, kuulemiin!
