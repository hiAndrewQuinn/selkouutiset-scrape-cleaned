# TV \| Selkouutiset \| maanantai 23.9.2024

Talous. Sinilevä raaka-aineena. Sauna. Vieraskieliset uutiset. Tiistain sää.

## Talous

Ensin talousuutinen.

Talous kääntyy Suomessa parempaan suuntaan. Näin arvioi valtiovarainministeriö.

Valtiovarainministeriö ennustaa, että talous alkaa kasvaa ensi vuodesta lähtien.

Suomalaisilla firmoilla alkaa mennä paremmin, koska korot laskevat.

Myös hintojen nousu hidastuu, ja ihmiset alkavat ostaa enemmän.

Valtiovarainministeriö arvioi, että talous kääntyy parempaan suuntaan.

Se on hyvä uutinen työttömille. Ensi vuonna työttömyys alkaa vähentyä.

## Sinilevä raaka-aineena

Sitten aiheena sinilevä.

Sinilevästä aiotaan tehdä teollisuuden raaka-ainetta.

Tässä kerätään sinilevää.

Sinilevä eli syanobakteeri likaa vesiä.

Sinilevässä on kuitenkin ainetta, joka suojaa auringon säteilyltä.

Tätä ainetta aiotaan käyttää esimerkiksi aurinkovoiteissa.

Sinilevästä aiotaan siis tehdä raaka-ainetta teollisuudelle.

Näin saadaan raaka-ainetta, joka ei vahingoita luontoa kuten monet kemikaalit, sanoo johtaja Heikki Heiskanen.

Lisäksi sinilevän kerääminen puhdistaa vesiä.

## Sauna

Sitten aiheena sauna.

Tässä on Kotiharjun yleinen sauna Helsingissä.

Saunassa kävi tärkeä vieras, Hiroshi Ota Japanista.

Saunominen on Japanissa suosittu harrastus.

Sanotaan, että Hiroshi Ota on Japanin saunakuningas. Hän saunoi nyt ensimmäistä kertaa Suomessa.

Hiroshi Ota kehui suomalaisen kiukaan voimaa.

Yleisiä saunoja on Suomessa eniten Tampereella.

Siksi Tampere on maailman saunapääkaupunki ja Tampereen saunoissa käy paljon myös turisteja.

## Uutisia arabiaksi ja somaliksi

Ylen arabiankieliset ja somalinkieliset uutiset alkavat tänään maanantaina.

Löydät ne sosiaalisesta mediasta, esimerkiksi Youtubesta, Tiktokista ja Instagramista.

Arabiankieliset ja somalinkieliset uutiset ovat myös Yle Areenassa.

## Tiistain sää

Vielä sääennuste.

Pohjoisessa sää on tiistaina sateista.

Kilpisjärvellä sataa paljon lunta ja ajokeli on huono.

Muualla sataa vettä. Lämpötila on alle 10 astetta.

Etelässä sää on aurinkoista. Lämmintä on lähes 20 astetta.

