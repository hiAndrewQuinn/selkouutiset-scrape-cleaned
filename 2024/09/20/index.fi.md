# TV \| Selkouutiset \| perjantai 20.9.2024

Syömishäiriöt. Digilehdet. Valokuvanäyttely. Lauantain sää.

## Syömishäiriöt

Ensin aiheena syömishäiriöt.

Syömishäiriön hoidosta on tehty uusi suositus eli ohje.

Uusia ohjeita tarvitaan, koska anoreksia ja muut syömishäiriöt ovat lisääntyneet erityisesti nuorilla.

Syömishäiriöt ovat mielenterveyden häiriöitä, joiden takia potilas ei syö normaalisti.

Professori Anu Raevuori johti työryhmää, joka teki uuden hoitosuosituksen.

Raevuori sanoo, että syömishäiriön hoito pitää aloittaa nopeasti sairastumisen jälkeen.

Lisäksi hoidossa pitää ottaa huomioon myös potilaan muut häiriöt. Syömishäiriöön liittyy usein esimerkiksi masennusta tai ahdistusta.

Syömishäiriön hoidosta on tehty uusi suositus.

Syömishäiriöön voi sairastua kuka tahansa. Syömishäiriöitä on erityisesti nuorilla naisilla.

## Digilehdet

Sitten aiheena sanomalehdet.

Suomalaiset lukevat paljon digilehtiä. Näin kertoo uusi tutkimus.

Melkein 90 prosenttia suomalaisista lukee sanomalehtiä digitaalisina. Suurin osa suomalaisista lukee digilehtiä puhelimella.

Suomalaiset lukevat digilehtiä paljon.

Kuitenkin vielä 50 prosenttia suomalaisista lukee myös paperisia sanomalehtiä.

## Valokuvanäyttely

Sitten kulttuuriuutinen.

Suomen valokuvataiteen museossa Helsingissä on uusi näyttely.

Näyttelyssä on valokuvaaja Tuomo Mannisen töitä.

Manninen on kuvannut erilaisia ihmisryhmiä eri puolilla maailmaa.

Mannisen ensimmäinen ryhmäkuva on tämä: nuoria miehiä kuntosalilla Katmandussa, Nepalissa. Valokuva on jo 30 vuotta vanha.

Sen jälkeen Manninen on ottanut monta sataa ryhmäkuvaa. Kuvissa on esimerkiksi lääkäreitä, ilmapallokauppiaita, poliiseja ja punkkareita.

Tuomo Mannisen näyttely avautuu Suomen valokuvataiteen museossa tänään.

Näyttely on auki tammikuun puoliväliin asti.

## Lauantain sää

Vielä sääennuste.

Huomenna koko maassa tuulee.

Aurinko paistaa etelässä ja lännessä, kun taas idässä ja pohjoisessa on pilvistä tai puolipilvistä.

Pohjois-Lapissa voi vähän sataa.

Lämpötila on pohjoisessa 5 - 10 astetta ja etelässä noin 15 astetta.

