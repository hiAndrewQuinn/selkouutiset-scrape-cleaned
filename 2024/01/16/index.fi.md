# TV \| Selkouutiset \| tiistai 16.1.2024

Ostovoima. Itäraja. Rooma. Sääennuste.

**Voit lukea uutisten tekstit myös tästä:**

## Ostovoima

Aluksi uutinen taloudesta.

Suomalaisten ostovoima on alkanut taas kasvaa.

Käänne tapahtui viime vuoden lopulla. Hintojen nousu alkoi hidastua.

Palkat nousivat viime kesänä, mutta myös hinnat nousivat paljon. Siksi ostovoima pieneni. Viime vuonna ostovoima pieneni yli 6 prosenttia. Vaikutus on sama, jos keskituloinen palkansaaja menettää 2000 euroa.

*Mikä on keskituloinen.\
Keskituloinen suomalainen saa palkkaa noin 3800 euroa kuukaudessa.*

Suomalaisten ostovoima on alkanut taas kasvaa.

Keskituloisen ostovoima kasvaa tänä vuonna ehkä 750 euroa.

Voi kestää 4 vuotta, että ostovoima palaa entiselle tasolle.

Näin sanoo ekonomisti **Hannu Nummiaro**.

(Hannu Nummiaro, ekonomisti, Lähitapiola)\
*"Viel on varmaan 3-4 vuotta, ennen kuin ollaan sitten samalla tasolla kuin ennen tän ostovoimakuopan alkua."*

## Itäraja

Nyt uutinen itärajan tilanteesta.

Suomi varautuu luvattomiin itärajan ylityksiin.

Rajavartiolaitos arvioi, että Venäjällä on satoja ihmisiä, jotka odottavat rajan avaamista. He ovat tulleet Venäjälle esimerkiksi Lähi-idästä.

Suomeen tuli viime viikolla 15 ihmistä luvatta maastorajojen yli.

Esimerkiksi nämä syyrialaismiehet tulivat Suomeen viime viikolla. He sanovat, että rajan takana odottaa jopa tuhansia siirtolaisia.

Rajavartiolaitos varautuu luvattomiin itärajan ylityksiin.

Näin sanoo apulaiskomentaja **Marko Saareks**.

(Oikaisu: henkilön nimi on Marko Saareks, apulaisosastopäällikkö, Rajavartiolaitos. Videossa on virheellisesti väärä nimi)\
*"Joka tapauksessa lukumäärä on niin merkittävä, että se pitää meidän ottaa huomioon rajaturvallisuustehtävien suunnittelussa ja varautumisessa."*

## Rooman joukkoliikenne

Lopuksi uutinen ulkomailta.

Tässä ollaan Italian pääkaupungissa Roomassa. Joukkoliikenne on Roomassa Euroopan hitainta. Bussien ja junien odotusaika on usein 20 minuuttia.

Ylen toimittaja **Jenna Vehviläinen** matkustaa 4 kilometrin matkan. Matkustajia on paljon. Metrolinjoja on vain 2. Kolmatta metrolinjaa on odotettu kauan. Roomalaiset sanovat, että joukkoliikenne on surkeaa.

Joukkoliikenne on Roomassa Euroopan hitainta. Jennalta kului yli tunti 4 kilometrin matkaan. Hän kulki 2 metrolla ja 1 bussilla.

## Sää

Vielä sääennuste. Sää on kylmää. Lännessä ja pohjoisessa sataa vähän lunta, muuten on melko aurinkoista.

Lämpötila on -15 ja -30 asteen välillä. Länsirannikolla on lauhempaa.

