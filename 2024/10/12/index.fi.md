# Radio \| Uutisviikko selkosuomeksi \| lauantai 12.10.2024

Kela-korvaukset

Uutisviikon aiheena ovat tällä kertaa Kela-korvaukset, joita hallitus aikoo muuttaa. Kela-korvaus tarkoittaa, että Kela korvaa osan maksusta, kun ihminen käy yksityislääkärillä. Nyt kerromme hallituksen suunnitelmista tarkemmin.

## Kela-korvaus eläkeikäisille

![Sosiaaliturvaministeri Sanni Grahn-Laasonen. Kuva: Silja Viitala / Yle](https://images.cdn.yle.fi/image/upload/c_crop,h_3261,w_5798,x_0,y_528/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1728463793/39-135374366f3eb7d25e42)

Hallitus aikoo muuttaa Kela-korvauksia. Sosiaaliturvaministeri Sanni Grahn-Laasonen kertoi hallituksen suunnitelmista tällä viikolla.

Suurin muutos koskee eläkeikäisiä eli yli 65-vuotiaita. Tarkoitus on, että eläkeikäinen pääsee yksityislääkärille samaan hintaan kuin terveyskeskukseen. Käynti terveyskeskuksessa maksaa ensi vuonna noin 28 euroa.

Ministeri Grahn-Laasonen sanoo, että kyse on kokeilusta. Se alkaa ehkä ensi vuoden syyskuussa.

Jos kokeilu onnistuu hyvin, sitä voidaan laajentaa kaikenikäisiin. Tulevaisuudessa käynti yksityisellä yleislääkärillä maksaa ehkä kaikille saman verran kuin käynti terveyskeskuksessa.

## Käynnit erikoislääkärillä

![Hallitus aikoo nostaa Kela-korvausta esimerkiksi silmälääkärin laskusta. Kuva: Jyrki Lyytikkä / Yle](https://images.cdn.yle.fi/image/upload/c_crop,h_2723,w_4840,x_0,y_197/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1706043961/39-7595645ff48602b9fdd)

Hallitus aikoo muuttaa myös muita Kela-korvauksia.

Kela-korvaukset nousevat palveluissa, joihin ihmisen on vaikea päästä julkisessa terveydenhuollossa eli esimerkiksi terveyskeskuksessa.

Hallituksen suunnitelma on, että esimerkiksi silmälääkärillä ja hammaslääkärillä käynnistä aletaan maksaa enemmän Kela-korvausta kuin nyt.

Tarkoitus on, että uudet Kela-korvaukset tulevat voimaan ensi vuoden aikana.

## Poliitikkojen riidat

![Oppositio kritisoi hallituksen suunnitelmia. Kuvassa SDP:n puheenjohtaja Antti Lindtman. Kuva: Silja Viitala / Yle](https://images.cdn.yle.fi/image/upload/c_crop,h_3375,w_6000,x_0,y_170/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1727184692/39-135328466f2bb322df03)

Suomen terveydenhuollossa on ongelmia.

Julkinen terveydenhuolto järjestetään hyvinvointialueilla, mutta hyvinvointialueiden rahat ovat loppumassa. Siksi palveluja on pakko vähentää, ja jonot lääkäreille kasvavat.

Poliitikot riitelevät siitä, miten ongelmat parhaiten ratkaistaan. Hallitus sanoo, että yksityinen terveydenhuolto on tärkeä osa suomalaisten terveydenhuoltoa. Siksi tarvitaan myös Kela-korvauksia.

Opposition mielestä valtion pitää ohjata lisää rahaa julkiseen terveydenhuoltoon, ei Kela-korvauksiin, joista hyötyvät yksityiset terveysfirmat.

## Kertaus

Uutisviikon aiheena olivat tällä kertaa Kela-korvaukset. Kerrataan vielä tärkeimmät asiat.

Hallitus aikoo muuttaa Kela-korvauksia.

Tarkoitus on, että eläkeläiset pääsevät yksityislääkärille halvemmalla kuin nyt.

Lisäksi Kela-korvaukset nousevat joidenkin yksityisten erikoislääkärien palveluista.

Hallituksen tavoite on, että ihmiset pääsevät hoitoon nopeasti.

Tämä oli Uutisviikko selkosuomeksi, tavataan taas. Kuulemiin!

