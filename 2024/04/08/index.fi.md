# TV \| Selkouutiset \| maanantai 8.4.2024

Lakot loppuivat. Eurovaalit. Nettihuijaukset. Sää.

## Lakot loppuivat

Ensin uutinen lakoista.

Poliittiset lakot loppuivat. Työntekijät menivät taas töihin tänään maanantaina. Lakot kestivät noin kuukauden.

Työntekijät olivat lakossa, koska he vastustavat hallituksen uudistuksia.

Monet tehtaat ja satamat olivat kiinni lakon takia. Nyt tavaraa viedään taas Suomen satamista ulkomaille.

Poliittiset lakot loppuivat. Työntekijöiden järjestö SAK järjestää ehkä myöhemmin vielä uusia lakkoja.

## Eurovaalit

Nyt uutinen eurovaaleista.

Euroopan parlamentin vaalit eli eurovaalit järjestetään kesäkuussa. Suomesta valitaan vaaleissa 15 jäsentä Euroopan parlamenttiin.

Moni suomalainen poliitikko haluaa töihin Euroopan parlamenttiin Brysseliin.

Esimerkiksi RKP:n puheenjohtaja Anna-Maja Henriksson ja vasemmistoliiton puheenjohtaja Li Andersson osallistuvat vaaleihin. He jäävät myöhemmin tänä vuonna pois puolueen puheenjohtajan tehtävästä.

Myös entiset puoluejohtajat Eero Heinäluoma, Katri Kulmuni, Ville Niinistö ja Maria Ohisalo lähtevät ehdokkaaksi eurovaaleihin.

Eurovaalit ovat kesäkuun 9. päivä.

## Nettihuijaukset

Nyt aiheena ovat huijaukset netissä.

Viranomaiset tutkivat paljon erilaisia huijauksia, jotka tapahtuvat netissä.

Ulla Nieminen harrastaa käsitöitä. Kiinalaisessa nettikaupassa on valokuvia villapaidoista, joita Ulla Nieminen on tehnyt. Kyseessä on nettihuijaus.

Kiinalainen nettikauppa myy valokuvilla villapaitoja ilman lupaa. Jos asiakas tilaa villapaidan nettikaupasta, hän saa postissa ihan erilaisen paidan.

Viranomaiset sanovat, että tällaisia nettihuijauksia tapahtuu paljon.

## Tiistain sää

Vielä sääennuste.

Aurinko paistaa huomenna tiistaina suuressa osassa maata. Koko maassa on poutaa eli ei sada. Lämpötila on etelässä jopa 15 astetta. Lapissa lämpötila on paikoin lähes 10 astetta.

