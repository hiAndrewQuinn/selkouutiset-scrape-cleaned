## Radio \| Selkouutiset \| keskiviikko 20.12.2023

Hoitoonpääsy. EU:n turvapaikkalait. Porvoon jalostamo. Uutisten välttely. Sääennuste.

### Hoitoon pääsy

![Kiireettömään hoitoon pääsee usein viikossa. Kuva: Yle](https://images.cdn.yle.fi/image/upload/c_crop,h_576,w_1024,x_0,y_0/ar_1.7777777777777777,c_fill,g_faces,h_675,w_1200/dpr_1.0/q_auto:eco/f_auto/fl_lossy/v1641215409/14-svyle-1638531971ec48415){.aw-15lr7gn .bNAUcv}

Pääsy kiirettömään hoitoon on helpottunut. Näin kertoo Terveyden ja hyvinvoinnin laitos. Lokakuussa potilaista yli 80 prosenttia pääsi avosairaanhoitoon viikon kuluessa siitä, kun tarve todettiin esimerkiksi lääkärissä tai etävastaanotolla.

Viimeistään 2 viikon kuluessa hoitoon pääsi noin 90 prosenttia potilaista. Suurin osa potilaista pääsi sairaanhoitajan tai terveydenhoitajan vastaanotolle.

Hoitajille on päässyt noin viikossa jo jonkin aikaa. Nyt myös lääkäriin pääsee usein viikossa.

### EU:n turvapaikkapolitiikka

![Rajavartija Etelä-Karjalan rajavartiostossa Suomessa. Kuva: Marika Anttonen / Yle](https://images.cdn.yle.fi/image/upload/c_crop,h_2137,w_3798,x_0,y_0/ar_1.7777777777777777,c_fill,g_faces,h_675,w_1200/dpr_1.0/q_auto:eco/f_auto/fl_lossy/v1700662917/39-1205067655e0ac716e9a){.aw-15lr7gn .bNAUcv}

EU-maat ovat päässeet sopuun maahanmuutto- ja turvapaikkalakien uudistamisesta. Tarkoitus on nopeuttaa maahantulotarkastuksia.

Lakeja muutetaan niin, että raja-alueille voidaan perustaa turvapaikanhakijoille odotuskeskuksia. Karkotuksia nopeutetaan. Jos ihminen saa kielteisen turvapaikkapäätöksen, hänet voidaan karkottaa nopeasti.

EU-maille tulee myös taakanjako. Se tarkoittaa, että kaikki jäsenmaat osallistuvat yhdessä kuluihin, joita turvapaikanhakijoista syntyy. Turvapaikanhakijoita voidaan jakaa eri EU-maihin.

### Nesteen Porvoon jalostamo

![Nesteen Porvoon jalostamo. Kuva: Yle/Stefan Härus](https://images.cdn.yle.fi/image/upload/c_crop,h_3375,w_6000,x_0,y_366/ar_1.7777777777777777,c_fill,g_faces,h_675,w_1200/dpr_1.0/q_auto:eco/f_auto/fl_lossy/v1579513532/39-6328885e25764c72a47){.aw-15lr7gn .bNAUcv}

Öljyfirma Neste tekee isoja uudistuksia Porvoon jalostamossa. Neste investoi eli käyttää paljon rahaa Porvoon jalostamoon. Jalostamo keskittyy käyttämään uusiutuvia raaka-aineita ja kierrätysraaka-aineita.

Muutos on tosi iso. Siksi se kestää noin 10 vuotta. Muutoksia tehdään vaiheittain. Tarkoitus on, että Porvoon jalostamosta tulee uusiutuvien ja kierrätysmateriaalien johtava jalostamo.

Porvoon jalostamo tuottaa esimerkiksi uusiutuvaa dieseliä ja raaka-aineita kemianteollisuudelle. Neste käyttää Porvoon jalostamon uudistamiseen noin 2,5 miljardia euroa.

### Uutisten välttely

![Noin puolet suomalaisista välttelee joskus uutisia. Kuva: Antti Laakso / Yle](https://images.cdn.yle.fi/image/upload/c_crop,h_1948,w_3464,x_0,y_228/ar_1.7777777777777777,c_fill,g_faces,h_675,w_1200/dpr_1.0/q_auto:eco/f_auto/fl_lossy/v1664371756/39-101385663343e363a51e){.aw-15lr7gn .bNAUcv}

Monet suomalaiset välttelevät joskus uutisia. Näin kertoo Uutismedia verkossa -tutkimus. Noin puolet suomalaisista sanoo, että ei halua aina nähdä tai kuulla kaikkia uutisia.

Uutisten välttely on lisääntynyt Suomessa jonkin verran. Näin kertoo journalistiikan professori **Mikko Villi**.

Yksi syy on uutisten ahdistavuus. Ikävät uutiset tuntuvat raskailta. Toinen syy on kyllästyminen. Sama aihe voi toistua uutisissa usein. Silloin ihminen ei aina halua lukea tai kuulla uutisia.

### Sää

![Etelässä lämpötila on nollassa. Pohjoisessa on reilusti pakkasta.](https://images.cdn.yle.fi/image/upload/c_crop,h_1080,w_1919,x_0,y_0/ar_1.7777777777777777,c_fill,g_faces,h_675,w_1200/dpr_1.0/q_auto:eco/f_auto/fl_lossy/v1703094827/39-121885065832a0eb04da){.aw-15lr7gn .bNAUcv}

Torstaina etelässä sataa vähän lunta ja jäätävää tihkusadetta. Suuressa osassa maata on pilvistä, mutta poutaa eli ei sada. Lämpötila on 0 ja -15 asteen välillä. Lämpimintä on etelärannikolla. Kylmintä on Pohjois-Lapissa.
