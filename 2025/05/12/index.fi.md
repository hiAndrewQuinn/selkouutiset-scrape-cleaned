# TV \| Selkouutiset \| maanantai 12.5.2025

Katolinen kirkko. Äidit. Euroviisut. Sää.

## Katolinen kirkko Suomessa

Aluksi asiaa katolisesta kirkosta.

Katolinen kirkko kasvaa Suomessa nopeasti.

Katolisen kirkon uudet jäsenet ovat usein maahanmuuttajia. Uusia jäseniä tulee esimerkiksi Filippiineiltä, Vietnamista ja Afrikan maista.

Messut ovat niin suosittuja, että kaikki eivät aina mahdu sisälle kirkkoon. Näin on esimerkiksi Helsingissä Pyhän Henrikin katedraalissa.

Afrikkalainen messu järjestetään luterilaisessa Kallion kirkossa, koska muualla ei ole tilaa.

Suomessa on entistä enemmän katolilaisia.

Katoliseen kirkkoon kuuluu Suomessa 18 000 ihmistä.

## Äidiksi yli 40-vuotiaana

Sitten asiaa äideistä.

Yhä useampi nainen tulee ensimmäistä kertaa äidiksi yli 40-vuotiaana.

**Emmi Sainio** saa pian ensimmäisen vauvan. Hän on 41-vuotias. Myös **Janica Ritanoro** sai ensimmäisen lapsen yli 40-vuotiaana.

Tutkimusten mukaan äiti voi olla rennompi, jos hän on iäkkäämpi.

Moni nainen saa ensimmäisen lapsen yli 40-vuotiaana.

Viime vuosina yli 40-vuotiaat naiset ovat synnyttäneet satoja vauvoja.

## Euroviisuviikko alkaa

Sitten uutinen euroviisuista.

Euroviisuviikko on alkanut.

Euroviisujen laulukilpailun avajaiset olivat sunnuntai-iltana Sveitsin Baselissa. Kilpailijat esiteltiin faneille ja he antoivat haastatteluja.

Suomesta on mukana tällä kertaa 2 edustajaa. Suomen oma edustaja on **Erika Vikman**. Myös Ruotsin edustaja KAJ on kotoisin Suomesta.

Erika Vikman on iloinen, että hän pääsee esiintymään:

\- Mä joka päivä herään hymyssä suin ja olen energinen. Mä olen yllättynyt itsestäni, että on tosi hyvä fiilis.

Euroviisujen voittaja valitaan lauantaina. Semifinaalit ovat tiistaina ja torstaina.

## Tiistain sää

Vielä sääennuste.

Osassa maata sataa välillä. Idässä ei sada ja aurinko voi paistaa.

Lämpötila on 9 ja 16 asteen välillä.

Pohjoisimmassa Suomessa on kylmempää.

