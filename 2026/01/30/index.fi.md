# Selkouutiset | perjantai 30.1.2026

Hoivakotikuolema. Ruoka-apu. Muumit-lukumaraton. Sääennuste.

## Hoivakotikuolema

Aluksi uutinen vanhusten hoivakodista.

Espoolaisessa hoivakodissa on tapahtunut vakava virhe.

Asukas kuoli, koska hälytys ei mennyt perille.

Asukas yritti hälyttää apua turvarannekkeella 11 kertaa tunnin aikana.

Hälytys ei mennyt perille, koska hoitajien puhelimet eivät olleet päällä.

Hälytyspuhelimia on kaksi. Molemmista puhelimista oli loppunut akku.

Kukaan ei ollut ladannut puhelimia.

Espoolaisessa Attendon hoivakodissa kuoli asukas viikonloppuna, koska hälytykset eivät menneet perille.

Attendon johto sanoo, että henkilökunta on tehnyt vakavan virheen.

Poliisi alkaa tutkia tapausta.

Espoon tapaus on jo toinen hoivakotikuolema lyhyen ajan kuluessa.

Turkulaisessa hoivakodissa kuristui vanhus joulukuussa.

## Ruoka-apu

Nyt uutinen ruoka-avusta.

Ruoka-avun tarve kasvaa Suomessa.

Syy on sosiaaliturvan leikkaukset.

Tässä jaetaan ruoka-apua Kemissä.

Kemissä leipäjonon listalla on yli 1 200 nimeä. Se on paljon, koska Kemissä ja lähikunnissa asuu alle 30 000 ihmistä.

Ruoka-avun tarve lisääntyy Suomessa.

Joka päivä tulee lisää ihmisiä hakemaan ruoka-apua.

Avustusjärjestöt saavat kuitenkin kaupoilta ja teollisuudelta ruokaa vähemmän kuin ennen.

Myös Kemissä avustuskassien määrä on vähentynyt.

Näin kertoo vapaaehtoistyöntekijä **Helena Lahdenperä**.

*Silloin aluksi kun me aloitettiin, me annettin 120 kassia asiakkaille. Nyt meillä on 80-90 \[kassia\]. Siinä huomaa ruoan vähentymisen.*

## Muumit-lukumaraton

Lopuksi uutinen muumeista ja Ylestä.

Yle järjestää Muumit-lukumaratonin nyt viikonloppuna.

Julkisuudesta tutut ihmiset lukevat ääneen Muumi-kirjoja Yle Areenassa ja Yle Teema TV-kanavalla.

Viikonlopun aikana luetaan kaikki Tove Janssonin yhdeksän pitkää muumikirjaa.

Mukana on 130 lukijaa. He ovat esimerkiksi kirjailijoita, näyttelijöitä ja tubettajia.

Myös presidentti **Alexander Stubb** on mukana.

Lukumaraton alkaa tänään perjantaina kello 18.

## Lauantain sää

Vielä sääennuste.

Lauantaina on kylmää. Koko maassa on paljon pakkasta.

Monin paikoin paistaa aurinko. Länsi-Lapissa voi sataa vähän lunta.
