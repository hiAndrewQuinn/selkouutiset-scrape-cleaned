# Radio \| Uutisviikko selkosuomeksi \| sunnuntai 5.5.2024

Euroviisut

Uutisviikon aihe on Euroviisut. Euroviisut on iso laulukilpailu, joka järjestetään tällä kertaa Ruotsissa. Tänä vuonna monia huolestuttaa Euroviisujen turvallisuus. Nyt kerromme lisää Euroviisuista.

## Iso laulukilpailu

![Euroviisut ovat alkaneet Malmössä. Kuva: Berislav Jurišić / Yle](https://images.cdn.yle.fi/image/upload/c_crop,h_4314,w_7667,x_0,y_0/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1714907824/39-12804436637679dca33e)

On taas Euroviisujen aika. Euroviisut järjestetään tänä vuonna Ruotsissa, Malmön kaupungissa.

Euroviisuviikko alkaa virallisesti tänään sunnuntaina. Kilpailupäivät ovat ensi tiistai, torstai ja lauantai, jolloin on loppukilpailu.

Euroviisuilla on ympäri maailmaa jopa 200 miljoonaa katsojaa. Malmöhön odotetaan 100 000 viisuturistia.

Tällä kertaa 37 maata osallistuu Euroviisuihin. Ruotsi saa järjestää tämän vuoden kilpailun, koska se voitti Euroviisut viime vuonna.

## Euroviisuviikon turvallisuus

![Ruotsin poliisi valvoo mielenosoitusta Malmössä. Kuva: Berislav Jurišić / Yle](https://images.cdn.yle.fi/image/upload/c_crop,h_1080,w_1919,x_0,y_0/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1714907833/39-128044166376796028f7)

Euroviisujen kilpailupaikka on siis Malmö. Ruotsin poliisi tekee paljon työtä, jotta Malmössä on turvallista Euroviisujen aikana.

Euroviisuviikolla Malmössä järjestetään mielenosoituksia. Erityisesti Gazan sota on syy mielenosoituksiin. Monet eivät hyväksy sitä, että Euroviisuissa on mukana myös Israel, joka käy sotaa Gazassa.

Ruotsin poliisi torjuu myös terrorismin vaaraa. Poliisi sanoo, että Ruotsi voi olla terroristien kohde.

Tunnelma Malmössä on jännittynyt. Ruotsalaisen lehden kysely kertoo, että vain 25 prosenttia Malmön asukkaista uskaltaa elää normaalisti Euroviisujen aikana. 75 prosenttia Malmön asukkaista aikoo välttää paikkoja, joissa tavallisesti liikkuu.

## Suomalaiset Euroviisuissa

![Windows95man edustaa tänä vuonna Suomea Euroviisuissa. Kuva: Corinne Cumming / EBU](https://images.cdn.yle.fi/image/upload/c_crop,h_1125,w_2000,x_0,y_121/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1714304949/39-1277369662e36f0e8932)

Suomalaiset ovat innokasta viisukansaa. Suomalaisten kiinnostus Euroviisuja kohtaan on vain kasvanut, koska Käärijä menestyi viime vuonna hyvin ja tuli Euroviisuissa toiseksi.

Suomi on voittanut Euroviisut kerran. Hirviöbändi Lordi voitti Euroviisut vuonna 2006.

Tänä vuonna Suomen edustaja on Windows95man. Hän esiintyy ainakin tiistaina ja pääsee toivottavasti myös lauantain loppukilpailuun.

## Kertaus

Uutisviikon aihe oli Euroviisut. Kerrataan tärkeimmät asiat.

Laulukilpailu Euroviisut alkaa Ruotsin Malmössä.

Euroviisujen aikana Malmössä järjestetään mielenosoituksia ja Ruotsin poliisi varautuu myös terrorismiin.

Miljoonat katsojat ympäri maailmaa odottavat kuitenkin iloista tapahtumaa.

Tämä oli Uutisviikko selkosuomeksi, tavataan taas. Kuulemiin!

