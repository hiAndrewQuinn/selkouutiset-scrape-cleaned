# TV \| Selkouutiset \| torstai 10.4.2025

Ylen puoluekysely. Kuntavaalit. Vaalit päiväkodissa. Kuvajournalismipalkinto. Sää.

Tänään on paljon asiaa vaaleista. Sunnuntaina Suomessa järjestetään alue- ja kuntavaalit.

## Ylen vaalikysely

Ylen kyselyssä SDP on nyt suosituin puolue, mutta kokoomus on heti perässä. Kuntavaaleissa puolueiden välillä on eroa vain 0,1 prosenttiyksikköä.

Seuraavaksi kyselyssä tulevat keskusta ja perussuomalaiset.

Aluevaaleissa kokoomus on SDP:n takana 0,3 prosenttiyksikköä.

Keskusta on kolmas, ja perussuomalaiset jää vasemmistoliiton ja vihreiden taakse.

## Kuntavaalit ovat sunnuntaina

Miksi Suomessa pidetään kuntavaalit?

Vaaleissa sinä käytät valtaa äänestämällä.

Kuntavaaleissa valitaan kunnanvaltuusto.

Valtuusto johtaa kuntaa ja päättää, mihin kunta käyttää verorahaa.

Sinä voit seurata kunnan päätöksiä ja mihin kunta käyttää rahaa.

Onko sinun hyvä elää omassa kunnassasi?

Kuntavaaleissa ja aluevaaleissa saavat äänestää myös monet ulkomaalaiset, jotka ovat asuneet Suomessa tarpeeksi kauan.

Helsingissä järjestetään vain kuntavaalit.

## Vaalit päiväkodissa

Sitten äänestämisestä päiväkodissa Helsingissä.

Maunulassa vaalissa äänestettiin lasten suosikkikirjaa. Samalla halutaan opettaa lapsille demokratian perusteita.

Lenni Laaksontammi tietää jo, millaisia vaaleja Suomessa on.

*- Kuntavaalit, eduskuntavaalit, presidentinvaalit.*

Niklas Sottisen mielestä tarvitaan muitakin äänestyksiä päiväkodissa

*- Että saisi syödä pelkkää kalaa.*

## Valokuvapalkinto

Vielä valokuvista.

Ylen valokuvaaja Silja Viitala saa Patricia Seppälän säätiön tämän vuoden kuvajournalistipalkinnon.

Viitala on kuvannut erityisesti politiikkaa.

Palkinnon perusteluissa sanotaan, että Viitalan kuvissa on tilannetajua, lämpöä ja huumoria.

*- Sit kun sä näät sen kuvan mediasivulla, se voi pysäyttää sut. Se voi kertoa tilanteesta jotain sellaista, mitä sanat ei koskaan voisi kertoa.*

## Sää

Lopuksi sääennuste.

Ensi yönä maan etelä- ja keskiosassa sataa lunta.

Huomenna iltapäivällä lunta sataa enää idässä. Aurinko paistaa länsirannikolla ja Lapissa.

Lähes koko maassa on pakkasta.

