# Radio \| Uutisviikko selkosuomeksi \| lauantai 20.7.2024

Donald Trump

Tässä Uutisviikko selkosuomeksi ja Pertti Seppä. Uutisviikon aihe on tällä kertaa Donald Trump. Trumpista on tullut USA:n republikaanipuolueen presidenttiehdokas. Viikko sitten ampuja yritti murhata Trumpin. Nyt kerromme lisää Donald Trumpista.

## Trumpista presidenttiehdokas

![Republikaanien presidenttiehdokas Donald Trump ja Trumpin varapresidenttiehdokas J. D. Vance. Kuva: Kamil Krzaczynski / AFP](https://images.cdn.yle.fi/image/upload/c_crop,h_2613,w_4647,x_0,y_0/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1721152611/39-13191226695e668d6488)

Donald Trump on nyt virallisesti USA:n republikaanipuolueen presidenttiehdokas. Asiasta päätettiin republikaanien puoluekokouksessa tällä viikolla.

Trump oli USA:n presidentti vuosina 2017-2021. Nyt hän pyrkii presidentin tehtävään uudelleen.

Trump esiintyi republikaanien puoluekokouksessa side korvassa, koska häntä ammuttiin vain vähän aikaisemmin. Trumpin murhayritys oli iso uutinen koko maailmassa.

## Trumpin murhayritys

![Trumpia ammuttiin vaalitilaisuudessa. Kuva: Reuters](https://images.cdn.yle.fi/image/upload/c_crop,h_1079,w_1919,x_0,y_0/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1720972445/39-1318493669354c2571ce)

Donald Trumpin murhayritys tapahtui viikko sitten. Nuori mies ampui Trumpia vaalitilaisuudessa.

Mies ampui monta laukausta Trumpia kohti. Ampuja oli talon katolla noin 150 metrin päässä Trumpin esiintymispaikasta.

Ampuja osui Trumpia korvaan, mutta Trump ei loukkaantunut pahasti. Ampumisessa kuoli kuitenkin yksi ihminen yleisön joukosta.

Myös ampuja kuoli, kun Salainen palvelu surmasi hänet. Ampuja oli 20-vuotias mies.

Poliisi arvioi, että ampuja toimi yksin. Poliisi ei kuitenkaan tiedä, miksi mies ampui Trumpia.

## Trumpin puhe

![Trump republikaanien puoluekokouksessa. Kuva: Brendan Smialowski / AFP / Lehtikuva](https://images.cdn.yle.fi/image/upload/c_crop,h_1936,w_3443,x_767,y_630/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1721200399/39-131952466976d67bc363)

Republikaanien puoluekokouksessa Trump oli suuri sankari.

Trump kertoi ampumisesta, kun hän puhui puoluekokouksessa. Trump sanoi, että Jumala pelasti hänet.

Trump sanoi myös, että hän lopettaa maailman kriisit, jos hänet valitaan presidentin tehtävään. Hän aikoo lopettaa myös laittoman maahanmuuton USA:han.

Trumpin kilpailija presidentinvaaleissa selviää elokuussa, kun demokraattipuolue valitsee oman presidenttiehdokkaan. Tällä hetkellä näyttää siltä, että Trumpin mahdollisuudet voittaa vaalit ovat hyvät.

USA:n presidentinvaalit järjestetään marraskuussa.

## Kertaus

Uutisviikon aihe oli tällä kertaa Donald Trump. Kerrataan vielä tärkeimmät asiat.

Donald Trump on nyt USA:n republikaanipuolueen virallinen presidenttiehdokas.

Vähän ennen republikaanien puoluekokousta Trump yritettiin murhata. Ampuja osui Trumpia kuitenkin vain korvaan.

USA:n seuraava presidentti valitaan marraskuussa. Trump on tällä hetkellä suosituin ehdokas.

Tämä oli Uutisviikko selkosuomeksi, tavataan taas. Kuulemiin!

