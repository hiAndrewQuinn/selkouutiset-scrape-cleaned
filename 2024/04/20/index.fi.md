# Radio \| Uutisviikko selkosuomeksi \| lauantai 20.4.2024

Suomen talouden säästöt.

Uutisviikon aihe ovat Suomen talouden säästöt.

Suomen taloudessa on ongelmia. Suomella on liian isot menot ja liian pienet tulot. Melkein kaikki puolueet sanovat niin.

Suomi ottaa liikaa velkaa.

Hallitus aikoo nyt parantaa Suomen talouden tilanteen. Sillä on iso vaikutus monien ihmisten elämään.

Kerromme seuraavaksi asiasta lisää.

## Pienemmät tuet

![Kela maksaa ihmisille esimerkiksi asumistukea. Monen ihmisen asumistuki pienenee. Kuva: Henrietta Hassinen / Yle](https://images.cdn.yle.fi/image/upload/c_crop,h_2938,w_5224,x_0,y_1660/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1706098006/39-1203566655b666174517)

Hallitus päätti neuvotteluissa alkuviikolla vähentää Suomen valtion menoja.

Hallitus aikoo käyttää vähemmän rahaa esimerkiksi erilaisiin tukiin. Tukia saavat yleensä ihmiset, joilla on vähän rahaa.

Valtio esimerkiksi maksaa osan heidän vuokrasta. Valtio antaa rahaa myös esimerkiksi työttömille ja opiskelijoille.

Siksi monilla opiskelijoilla ja työttömillä on tulevaisuudessa vähemmän rahaa.

Valtio myös maksaa pienemmän osan köyhien ihmisten vuokrasta.

## Muita säästöjä

Hallitus aikoo vähentää valtion menoja tosi monissa asioissa. Se vaikuttaa monien suomalaisten elämään.

Esimerkiksi sairaalat saavat vähemmän rahaa kuin ennen.

Joissakin sairaaloissa naiset eivät voi enää synnyttää. Jotkut sairaalat ovat yöllä kiinni.

Myös esimerkiksi ammattikoulut saavat vähemmän rahaa kuin ennen.

## Veroja korotetaan

![Esimerkiksi vaatteiden hinta voi nousta vähän, kun arvonlisävero nousee. Kuva: Antti Kolppo / Yle](https://images.cdn.yle.fi/image/upload/c_crop,h_3160,w_5618,x_0,y_518/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1706102868/39-123244365b0faa044c0e)

Hallitus haluaa myös, että valtio saa lisää tuloja. Siksi hallitus korottaa vähän eläkkeiden veroja.

Hallitus korottaa myös esimerkiksi arvonlisäveroa. Nyt selitämme, mikä on arvonlisävero.

Melkein kaikkien tavaroiden ja palveluiden hinnasta osa on arvonlisäveroa.

Siksi ihminen maksaa arvonlisäveroa melkein aina, kun hän ostaa jotain.

Kun arvonlisävero nousee, hinnat nousevat.

Suomessa on tulevaisuudessa melkein Euroopan suurin arvonlisävero.

Siksi tavarat ja palvelut kallistuvat pian jonkin verran.

## Kertaus

Uutisviikon aihe on ollut valtion talouden säästöt.

Hallitus aikoo säästää valtion rahaa monissa asioissa. Siksi monet tuet ja palvelut heikkenevät.

Hallitus haluaa myös valtiolle lisää tuloja. Siksi hallitus korottaa veroja.

Hallitus sanoo, että ilman säästöjä Suomi ottaa liikaa velkaa.

Tämä oli Uutisviikko selkosuomeksi, tavataan taas. Kuulemiin!

