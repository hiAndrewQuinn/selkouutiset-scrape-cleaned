# Radio \| Uutisviikko selkosuomeksi \| lauantai 21.9.2024

Henna Virkkusesta Suomen EU-komissaari

Uutisviikon aiheena on Suomen komissaari Euroopan unionissa. Nyt kerromme Henna Virkkusesta, josta on tulossa komissaari, sekä komissaarin tehtävistä.

## Henna Virkkusesta komissaari

![ Euroopan komission puheenjohtaja Ursula von der Leyen esitteli komissaariehdokkaat ja varapuheenjohtajat. Kuva: Frederick Florin / AFP](https://images.cdn.yle.fi/image/upload/c_crop,h_2880,w_5120,x_0,y_54/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1726594674/39-134995166e9bdc5b0abc)

Euroopan komission puheenjohtaja Ursula von der Leyen esittää Suomen komissaariksi Henna Virkkusta. Kokoomuslainen Virkkunen on EU:n parlamentin jäsen kolmatta kautta.

Jokaisella EU-maalla on komissiossa 1 komissaari. EU:ssa on 27 jäsenmaata.

Komissio toteuttaa Euroopan unionin politiikkaa. Komissio tekee esimerkiksi lakiehdotuksia ja valvoo EU:n taloutta.

## Virkkusen tehtävä on merkittävä

![Henna Virkkunen puhuu EU:ssa Brysselissä. Kuva: AOP](https://images.cdn.yle.fi/image/upload/c_crop,h_1594,w_2835,x_0,y_1780/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1726569773/39-134960166e95bcb9c99d)

Suomen Henna Virkkunen alkaa hoitaa asioita, jotka liittyvät teknologiaan, turvallisuuteen ja demokratiaan.

Virkkusesta tulee myös komission varapuheenjohtaja. Komissiossa on yhteensä 6 varapuheenjohtajaa.

Pääministeri Petteri Orpo sanoo, että Virkkusen tehtävä on juuri sellainen, jota Suomi halusi.

Esimerkiksi teknologinen ja digitaalinen turvallisuus on tärkeää.

Taloudellinen turvallisuus tarkoittaa esimerkiksi sitä, kuka saa investoida eli sijoittaa Eurooppaan.

## Demokratia ja oikeusvaltioperiaate

![](https://images.cdn.yle.fi/image/upload/c_crop,h_1080,w_1920,x_0,y_0/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1504552227/39-42590359ada512547f7)

Virkkuselle kuuluu myös demokratian kehittäminen. Siihen kuuluu oikeusvaltiokehitys. EU-maiden rahoitukseen vaikuttaa se, kuinka maat kunnioittavat oikeusvaltiota.

Oikeusvaltio kunnioittaa demokratiaa ja ihmisten perusoikeuksia, ja jokaisella ihmisellä on yhdenvertainen suoja lain edessä.

Virkkusen tehtäviin voivat kuulua myös rajaturvallisuus ja siirtolaisuusuudistus. Uudistuksessa päätetään EU:n maahanmuuttoasioista eli ketkä pääsevät unionin alueelle.

## Virkkunen on ollut pitkään politiikassa

![Kuva Henna Virkkusen eurovaalikampanjasta. Kuva: Hilppa Hyrkäs, Miia Anttila, Eeva Sarlin ja Maija Keskisaari / Yle](https://images.cdn.yle.fi/image/upload/c_crop,h_2430,w_4321,x_0,y_0/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1717961476/39-1299877666602d66c519)

Suomessa Virkkusella on ollut paljon luottamustehtäviä.

Eduskuntaan hänet valittiin ensimmäisen kerran vuonna 2007. Virkkunen on ollut esimerkiksi opetusministeri sekä kunta- ja hallintoministeri.

Euroopan parlamentin täytyy vielä hyväksyä komissaariehdokkaiden nimitykset.

## Kertaus

Uutisviikon aihe oli Suomen komissaari Euroopan unionissa. Kerrataan vielä tärkeimmät asiat.

Euroopan komission puheenjohtaja esittää Henna Virkkusta komissaariksi ja varapuheenjohtajaksi.

Virkkusen tehtävään kuuluvat teknologia, turvallisuus ja demokratia.

Tämä oli Uutisviikko selkosuomeksi, tavataan taas. Kuulemiin!

