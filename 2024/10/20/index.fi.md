# Radio \| Uutisviikko selkosuomeksi \| sunnuntai 20.10.2024

Lisää vauvoja

Vauvojen pienestä määrästä puhutaan Suomessa paljon.

Suomessa syntyy vauvoja vähemmän kuin koskaan ennen.

Se voi aiheuttaa tulevaisuudessa paljon ongelmia, kun työikäisiä ihmisiä on vähän.

Professori **Anna Rotkirchin** uusi selvitys pohtii, miten vauvoja saadaan Suomeen enemmän.

Nyt kerromme asiasta lisää.

## Vauvoja liian vähän

![Tilastoja vauvojen määrästä on 1700-luvulta asti. Kuva: Pirkko Kukko-Liedes / Yle](https://images.cdn.yle.fi/image/upload/c_crop,h_2265,w_4028,x_0,y_494/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1704999792/39-122685765a03abea7c5e)

Poliitikot yrittävät saada Suomeen lisää vauvoja.

Suomessa naiset synnyttävät vauvoja nykyään tosi vähän.

Monet naiset synnyttävät elämän aikana vain yhden lapsen tai ei yhtään lasta.

Tilastoja vauvojen määrästä on 1700-luvulta asti.

Nykyään vauvoja syntyy vähemmän kuin ikinä ennen tilastoissa.

Siksi suomalaisia on tulevaisuudessa ehkä paljon vähemmän kuin nyt.

## Uusi selvitys

![Tutkimusprofessori Anna Rotkirch. Kuva: Patrik Molander / Yle](https://images.cdn.yle.fi/image/upload/c_crop,h_3375,w_6000,x_0,y_40/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1728564375/39-13612666707995255315)

Poliitikot yrittävät saada Suomeen lisää vauvoja.

Hallitus on pyytänyt professori Anna Rotkirchilta selvityksen, jossa ehdotetaan ratkaisuja ongelmaan.

Selvitys herätti paljon keskustelua ja monet poliitikot ottivat siihen kantaa.

## Milloin ensimmäinen lapsi

Miksi suomalaiset saavat niin vähän vauvoja?

Professori Anna Rotkirch sanoo, että yksi iso syy on äitien ja isien ikä.

Kun suomalaiset alkavat hankkia lapsia, he ovat usein yli 30 vuotta vanhoja.

Se tarkoittaa, että monet ehtivät saada vain yhden lapsen tai ei lasta ollenkaan.

Moni nuori nainen ei ymmärrä, että hedelmällisyys heikkenee jo ennen keski-ikää.

## Rahaa ja palveluita

![Lapsiperheiden palvelut täytyy pitää kunnossa. Kuva: Mårten Lampén / Yle](https://images.cdn.yle.fi/image/upload/c_crop,h_3287,w_5844,x_0,y_121/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1695638511/39-117653065115d550f6a4)

Professori Anna Rotkirchin selvitys sanoo, että ensimmäinen lapsi on hyvä saada nuorena, jos vauvoja halutaan lisää.

Yksi keino voi olla, että alle 30 vuotta vanhat äidit saavat rahatukea. He voivat esimerkiksi saada anteeksi osan opintolainasta tai asuntolainasta.

Toinen tärkeä asia on, että päiväkodit ja lapsiperheiden muut palvelut ovat hyvässä kunnossa.

Hedelmöityshoitoihin täytyy laittaa lisää rahaa.

## Kertaus

Tällä kertaa aihe oli professori Anna Rotkirchin selvitys vauvoista.

Kun suomalaiset alkavat tehdä vauvoja, he ovat usein melko vanhoja.

Valtion täytyy antaa rahatukea nuorille äideille, Rotkirch sanoo.

Myös lapsiperheiden palveluiden täytyy olla kunnossa.

Tämä oli Uutisviikko selkosuomeksi. Tavataan taas. Kuulemiin!

