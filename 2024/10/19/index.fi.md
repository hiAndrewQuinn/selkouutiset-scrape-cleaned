# Radio \| Uutisviikko selkosuomeksi \| lauantai 19.10.2024

Janne Puhakan kuolema

Tällä viikolla iso uutinen oli jääkiekkoilija **Janne Puhakan** kuolema.

Janne Puhakka tapettiin sunnuntaina 13. päivä lokakuuta.

Poliisi epäilee, että Janne Puhakan entinen miesystävä tappoi hänet.

Surullinen tapaus oli monella tavalla poikkeuksellinen.

Nyt kerromme asiasta lisää.

## Entinen miesystävä tunnusti

![Janne Puhakka. Kuva: Lehtikuva](https://images.cdn.yle.fi/image/upload/c_crop,h_2880,w_5120,x_0,y_310/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1728977070/39-1363635670d231d5b8b1)

Entinen jääkiekkoilija Janne Puhakka kuoli, kun hän oli käymässä entisessä kodissaan.

Poliisi epäilee, että Janne Puhakan entinen miesystävä, norjalainen **Rolf Nordmo** ampui Janne Puhakkaa haulikolla.

Syy oli ehkä se, että Puhakka ja Nordmo olivat eronneet muutama viikko aiemmin.

Rolf Nordmo on tunnustanut poliisille, että hän aiheutti Puhakan kuoleman.

Nordmo on järkyttynyt ja pahoillaan, poliisi kertoo. Janne Puhakka oli 29-vuotias.

## Menestynyt jääkiekkoilija

![Janne Puhakka oli entinen jääkiekkoilija. Kuva: Jari Pekkarinen / All Over Press](https://images.cdn.yle.fi/image/upload/c_crop,h_1540,w_2738,x_0,y_51/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1572164655/39-6046705db5540903972)

Viime sunnuntaina kuollut Janne Puhakka oli entinen ammattijääkiekkoilija.

Hän voitti nuorten maajoukkueessa maailmanmestaruuskisoissa pronssimitalin.

Myöhemmin hän pelasi jääkiekkoa myös SM-liigassa ja Ranskan pääsarjassa.

Hän oli ensimmäinen SM-liigan jääkiekkoilija, joka kertoi julkisuudessa, että on homoseksuaali.

Se oli rohkea teko, joka sai paljon julkisuutta.

Puhakka esiintyi myös televisio-ohjelmassa.

## Poikkeuksellinen tapaus

![Kynttilöitä Janne Puhakan entisen kodin edessä. Kuva: Vesa Moilanen / Lehtikuva](https://images.cdn.yle.fi/image/upload/c_crop,h_2880,w_5120,x_0,y_553/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1729000333/39-1364222670e733cb6ac9)

Janne Puhakan surma oli monella tavalla poikkeuksellinen. Poliisi epäilee, että Puhakan tappoi entinen miesystävä.

Hän on 66 vuotta vanha norjalainen eläinlääkäri ja yrittäjä Rolf Nordmo.

Nordmo on varakas ja menestynyt.

Hänellä esimerkiksi on Norjassa hieno koti. Hänellä ei ole rikollinen menneisyys.

## Väkivalta parisuhteissa

Janne Puhakan kuolema on herättänyt keskustelua parisuhteiden väkivallasta.

Parisuhdeväkivallan uhreja auttaa esimerkiksi Nollalinja-puhelin ja chat-palvelu.

Nollalinjalle ei tarvitse kertoa, mikä oma nimi on. Nollalinja auttaa myös englanniksi.

## Kertaus

Tällä kertaa uutisviikon aihe oli jääkiekkoilija Janne Puhakan kuolema.

Kerrataan vielä tärkeimmät asiat.

Poliisi epäilee, että entinen miesystävä tappoi Janne Puhakan

Puhakan kuolema herätti keskustelua parisuhdeväkivallasta

Tämä oli Uutisviikko selkosuomeksi. Tavataan taas, kuulemiin!

