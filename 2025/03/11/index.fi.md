# TV \| Selkouutiset \| tiistai 11.3.2025

Kansanedustajat kevään vaaleissa. Leipomolakko. Yo-kirjoitukset ja yhteishaku. Yksityistiet. Sää.

## Kansanedustajat kevään vaaleissa

Aluksi vaaliasiaa.

Suurin osa kansanedustajista on mukana kevään vaaleissa.

Kansanedustajista 122 on ehdolla kuntavaaleissa. 12 kansanedustajaa on ehdolla aluevaaleissa. 39 kansanedustajaa on ehdolla molemmissa vaaleissa.

Myös valtaosa hallituksen ministereistä on mukana kevään vaaleissa.

Politiikan tutkija Johanna Vuorelma sanoo, että ei ole hyvä, jos poliittinen valta kasautuu samoille ihmisille. Vuorelma myös ihmettelee, miten kansanedustajien aika riittää myös alue- ja kuntapolitiikan tehtäviin.

Alue- ja kuntavaalit pidetään 13. huhtikuuta.

## Lakko leipomoissa

Sitten lakkouutinen.

Leipomolakko on alkanut viime yönä.

Lakko koskee noin 150 leipomoa, esimerkiksi Fazer, Vaasan ja Lantmännen Unibake -leipomoita. Lakko kestää 6 päivää.

Leipomoissa on lakko, koska uudesta työehtosopimuksesta ei ole löytynyt sopua.

## Yo-kirjoitukset ja yhteishaku

Kevään ylioppilaskirjoitukset ovat alkaneet tänään. Ensimmäisenä oli äidinkielen ja kirjallisuuden lukutaidon koe.

Myös yhteishaku on alkanut tänään.

Nyt voi hakea opiskelemaan ammattikorkeakouluun tai yliopistoon. Hakea voi 6 eri koulutukseen.

## Yksityisteiden kunto

Lopuksi aiheena on yksityisteiden kunto.

20 prosenttia Suomen yksityisteistä on huonossa kunnossa.

Suomen Metsäkeskus on ensimmäistä kertaa selvittänyt yksityisteiden kuntoa. Selvityksessä tutkittiin, miten tieverkko kestää esimerkiksi tukkirekan tai paloauton.

20 prosenttia yksityisteistä on niin huonossa kunnossa, että niitä pitää korjata heti.

Yksityistiet ovat pikkuteitä, joiden kunnossapito on tieosakkaiden eli tienvarren asukkaiden vastuulla.

## Keskiviikon sää

Sääennuste.

Huomenna on poutaa, eli ei sada. Aurinko paistaa ja lämmittää.

Päivällä on vähän pakkasta. Etelässä on vähän plussaa. Yöllä on kylmä.

