# TV \| Selkouutiset \| keskiviikko 28.8.2024

Kampanja rasismia vastaan. Eturauhassyöpä. Koulurauha. Sää.

## Kampanja rasismia vastaan

Ensin uutinen politiikasta.

Hallituksen kampanja rasismia vastaan on alkanut.

Pääministeri **Petteri Orpo** avasi kampanjan eilen.

*- Me kutsumme kaikki yhteisöt, yritykset, järjestöt, harrastusseurat ja muut organisaatiot rakentamaan yhdenvertaista ja rasismista vapaata Suomea.*

Hallitus haluaa, että rasismi loppuu Suomesta.

Näin alkoi hallituksen kampanja rasismia vastaan.

Hallitus päätti rasisminvastaisesta kampanjasta vuosi sitten, kun perussuomalaisten ministerien vanhat rasistiset kirjoitukset tulivat julkisuuteen.

Hallituksen kampanja on saanut myös kritiikkiä. On esimerkiksi kysytty, onko hallituspuolue perussuomalaiset tosissaan kampanjassa mukana.

Monien järjestöjen mielestä kampanja rasismia vastaan on tosi tärkeä.

(**Hamdi Hagiali**, Suomi-Somalia seuran jäsen)

*- Tää on asia joka vaikuttaa satojen ihmisten, jopa tuhansien ihmisten elämään, arkielämään. Se on asia, mistä pitää puhuu, ja vaikka se lähtökohta oli vähän tommonen, niin toivottavasti tästä vaan ylöspäin.*

## Eturauhassyöpä

Sitten lääketieteen uutinen.

Suomessa tutkitaan eturauhassyöpää.

Eturauhassyöpä on miesten yleisin syöpä.

Yli 900 miestä kuolee eturauhassyöpään Suomessa joka vuosi.

Nyt tutkijat selvittävät, miten eturauhassyöpäkuolemia voidaan vähentää.

Tärkeää on löytää vaikeat eturauhassyövät, jotka vaativat hoitoa.

Tutkijoita kiinnostaa uusi menetelmä, joka yhdistää 2 verikoetta ja magneettikuvauksen.

Menetelmä löytää vaikeat eturauhassyövät paremmin kuin pelkkä verikoe.

Suomessa on käynnissä tutkimus eturauhassyövästä.

Se on tällä hetkellä suurin eturauhassyöpätutkimus maailmalla.

## Koulurauha

Kerrotaan vielä, että tänään on julistettu koulurauha.

Koulurauha julistettiin Hämeenlinnassa, mutta koulurauha koskee kaikkia Suomen kouluja.

Koulurauhan teema on tänä lukuvuonna \"Et ole yksin\". Teemalla vastustetaan yksinäisyyttä ja kiusaamista.

Tapahtumassa oli mukana myös presidentti Alexander Stubb.

## Torstain sää

Vielä sääennuste.

Huomenna on poutaa eli ei sada. Aurinko paistaa koko maassa.

Päivä on lämmin. Lämpötila on yli 20 astetta. Etelässä on melkein 25 astetta lämmintä.

