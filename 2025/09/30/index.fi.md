# TV | Selkouutiset | tiistai 30.9.2025

Talous ja asuntokauppa. Ulkomaalaiset hoitajat. Siviilipalvelus. Sää

## Talous ja asuntokauppa

Aluksi talousuutinen.

Yhä useampi suomalainen ajattelee, että asunnon ostaminen on taloudellinen riski.

S-pankin kyselytutkimus kertoo, että jo kolmannes suomalaisista on tätä mieltä.

Luottamus talouteen on heikko. Siksi käytettyjen eli vanhojen asuntojen hinnat ovat laskeneet.

Asiantuntijat arvioivat, että taustalla ovat lisääntynyt työttömyys sekä maailmanpolitiikan epävarmuus.

Yhä useampi ajattelee, että asunnon ostaminen on riski. Erityisesti alle 35-vuotiaat ovat huolissaan taloudesta.

## Lähihoitajien tarve

Sitten hoitoalasta.

Lähihoitajat saavat töitä nyt huonommin kuin pari vuotta sitten. Taustalla ovat julkisen alan säästöt. Lisäksi hyvinvointialueilla on pulaa rahasta.

Osa hyvinvointialueista ei palkkaa enää hoitajia ulkomailta. Etelä-Pohjanmaalla hyvinvointialue rekrytoi vuosi sitten 24 hoitajaa Vietnamista.

Kaikki jäivät asumaan maakuntaan ja kotoutuivat hyvin, kertoo Anne Isoniemi:

*- Lähdettiin myöskin systemaattisesti tarjoamaan heille koulutusta, elikkä tämmöisestä monikulttuurisuudesta ja selkokielen käytöstä.*

*- Ensimmäinen aika vähän vaikeaa, koska minä en ymmärrä, mutta pikkuhiljaa ymmärrän ja kaikki helppoa paremmin. (Thom Vo)*

Lähihoitajat saavat töitä nyt huonommin kuin ennen. Vain harva hyvinvointialue palkkaa ulkomaalaisia hoitajia.

Tulevaisuudessa hoitajia tarvitaan taas lisää.

## Siviilipalvelus ja mielenterveysongelmat

Lopuksi siviilipalveluksesta.

Siviilipalveluksesta vapautetaan ennätysmäärä velvollisia. Tänä vuonna vapautettuja on noin 20 prosenttia enemmän kuin viime vuonna.

Nyt jopa puolet siviilipalvelusta suorittavista vapautetaan palveluksesta.

Taustalla ovat useimmiten mielenterveysongelmat.

Siviilipalvelus on Suomen perustuslaissa vaihtoehto armeijalle.

Joka vuosi noin 8000 nuorta aikuista saa vapautuksen maanpuolustusvelvollisuuden suorittamisesta eli armeijasta tai siviilipalveluksesta.

## Sää

Vielä sääennuste.

Keskiviikkona Lapissa pilvisyys on runsasta ja sadekuurot ovat mahdollisia.

Sadekuuroja tulee myös länsirannikolla.

Aurinko paistaa yhä laajalti maan etelä- ja keskiosassa. Lämmintä on noin 10 astetta.
