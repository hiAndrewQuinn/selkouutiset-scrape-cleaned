# Radio | Uutisviikko selkosuomeksi | lauantai 22.11.2025

Länsirata ja Vantaan raitiotie

Kuuntele

Voit lukea uutiset samanaikaisesti alta.

Tällä viikolla on puhuttu paljon raideliikenteestä.

Turku ja Espoo tekivät päätöksen länsiradan rakentamisesta. Vantaa taas päätti raitiotien rakentamisesta.

Nyt kerromme lisää näistä raidehankkeista.

## Nopea juna Helsingin ja Turun välille

![Karttakuva länsiradan reitistä Turun ja Helsingin välillä.](https://images.cdn.yle.fi/image/upload/c_crop,h_1080,w_1919,x_0,y_0/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1743583428/39-144451167ec38ec0117a)

Avaa kuvien katselu

Juna Helsingistä Turkuun kulkee nyt rantarataa pitkin. Jos länsirata rakennetaan, matka-aika kaupunkien välillä lyhenee. Kuva: Jouni Koutonen / Yle, MapCreator, OpenStreetMap

Tällä viikolla on puhuttu paljon länsiradasta. Länsirata on junarata, jota suunnitellaan Helsingin ja Turun välille.

Jos länsirata rakennetaan, matka-aika Helsingin ja Turun välillä lyhenee. Länsirataa pitkin Helsingistä Turkuun voi päästä reilussa tunnissa. Nyt junamatka kestää noin kaksi tuntia.

## Länsiradan kallis hinta

![Tyhjä junarata, maassa on ohut lumipeite.](https://images.cdn.yle.fi/image/upload/c_crop,h_2322,w_4128,x_0,y_0/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1573205417/39-5406235c5847d278bb4)

Avaa kuvien katselu

Jos kaikki radanvarren kunnat päättävät osallistua länsirataan, radan rakentaminen voi alkaa kahden vuoden päästä. Kuva: Linus Hoffman/Yle

Kaikki eivät kannata länsirataa, sillä sen rakentaminen maksaa paljon rahaa.

Länsiradan ensimmäinen vaihe maksaa noin 1,3 miljardia euroa. Kunnat maksavat siitä 400 miljoonaa euroa ja valtio maksaa saman verran. Ratayhtiö aikoo lainata loppurahat eli yli 500 miljoonaa euroa.

Länsiradan vastustajat sanovat, että uutta ratayhteyttä ei kannata rakentaa nyt, kun rahasta on muutenkin tiukkaa.

## Päätökset lähiviikkoina

![Petteri Orpo valtuusto kokouksessa Turussa.](https://images.cdn.yle.fi/image/upload/c_crop,h_3072,w_5460,x_0,y_0/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1763397066/39-1555340691b4d37f18eb)

Avaa kuvien katselu

Turun kaupunginvaltuusto hyväksyi yksimielisesti länsiradan rakentamisen. Kaupunginvaltuustoon kuuluu myös pääministeri Petteri Orpo. Kuva: Kimmo Gustafsson / Yle

Länsiradan kohtalo ratkeaa lähiviikkoina, kun radanvarren kunnat päättävät, lähtevätkö ne siihen mukaan.

Turku ja Espoo ovat jo päättäneet asian. Niiden kaupunginvaltuustot hyväksyivät hankkeen maanantain kokouksissa

Muut radanvarren kunnat ovat Vihti, Lohja, Kirkkonummi ja Salo. Niiden valtuustot päättävät asiasta lähiviikkoina.

## Raitiotie Mellunmäestä Aviapolisiin

![Vantaan raitiovaunun reitti kartalla Mellunmäestä Aviapolikseen.](https://images.cdn.yle.fi/image/upload/c_crop,h_900,w_1600,x_0,y_0/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1763402637/39-1555381691b634301424)

Avaa kuvien katselu

Pikaraitiotie rakennetaan Mellunmäen ja Aviapolisin välille. Myöhemmin raitiotietä voidaan ehkä jatkaa lentoasemalle asti. Kuva: grafiikka: Petteri Juuti / Yle, Ronnie Holmberg/ Yle, Mapcreator, OpenStreetMap

Tällä viikolla on puhuttu myös toisesta raidehankkeesta.

Vantaan kaupunginvaltuusto hyväksyi maanantain kokouksessa pikaraitiotien rakentamisen. Kokous kesti yli 7 tuntia. Asia ratkesi äänestyksessä.

Pikaraitiotien rakentaminen alkaa vielä tänä vuonna.

Raitiotie rakennetaan Helsingin Mellunmäen ja Vantaan Aviapolisin välille. Myöhemmin raitiotietä voidaan ehkä jatkaa Helsinki-Vantaan lentoasemalle asti.

Raitiotien hinta on noin 750 miljoonaa euroa.

## Kertaus

![Vantaan tulevaa ratikkaa mainostava pömpeli Vantaan Tikkurilassa. ](https://images.cdn.yle.fi/image/upload/c_crop,h_3078,w_5472,x_0,y_282/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1614694127/39-780182603e46431f501)

Avaa kuvien katselu

Vantaan raitiotien mainos Tikkurilassa. Kuva: Matti Myller / Yle 

Uutisviikossa kerroimme kahdesta eri raidehankkeesta.

Turun ja Helsingin välille suunnitellaan länsirataa junaliikenteelle.

Espoo ja Turku ovat jo päättäneet osallistua länsiradan rakentamiseen.

Vihti, Lohja, Kirkkonummi ja Salo päättävät asiasta lähiviikkoina

Vantaalle rakennetaan pikaraitiotie.

Se kulkee Helsingin Mellunmäen ja Vantaan Aviapolisin välillä.

Tässä oli Uutisviikko - tavataan taas huomenna!
