# Radio \| Uutisviikko selkosuomeksi \| sunnuntai 8.9.2024

Velkaantuminen ja ulosottojen lisääntyminen

Uutisviikon aihe on suomalaisten velkaantuminen ja ulosotot.

Suomalaisten velkaongelmat lisääntyvät.

Tänä vuonna ulosottoon on joutunut paljon enemmän ihmisiä kuin viime vuonna.

Velkaongelmissa on melkein puoli miljoonaa suomalaista.

Kerromme nyt lisää ulosottojen kasvusta ja velkaongelmista.

## Ulosotto

Ulosotto tarkoittaa, että rahaa otetaan esimerkiksi ihmisen palkasta tai eläkkeestä velan maksuun. Viranomainen voi myös myydä ihmisen omaisuutta, esimerkiksi asunnon tai auton.

Ulosottoja on aloitettu tänä vuonna melkein 20 prosenttia enemmän kuin viime vuonna.

Ulosottoon on joutunut myös myytävää omaisuutta paljon enemmän kuin viime vuonna.

![Ihmisten talousvaikeudet ja velkaongelmat ovat lisääntyneet. Velkaneuvontaa on pyydetty tänä vuonna paljon enemmän kuin viime vuonna Kuva: Henrietta Hassinen / Yle](https://images.cdn.yle.fi/image/upload/c_crop,h_2467,w_4395,x_0,y_367/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1725450670/39-132722466acd6a934c66)

## Talousongelmat

Talousongelmat ovat lisääntyneet monilla ihmisillä. Esimerkiksi asuminen, ruoka ja sähkö ovat kallistuneet.

Monet ihmiset eivät pysty maksamaan kaikkia laskuja.

Jotkut ihmiset ovat ottaneet esimerkiksi ostoksiin kulutusluottoa, mutta he eivät pysty maksamaan sitä takaisin.

Tilanne näkyy Takuusäätiön velkaneuvonnassa. Velkaneuvontaan on tullut kymmeniätuhansia puheluita.

Velkaneuvonnan kysyntä on noussut noin 30 prosenttia suuremmaksi kuin aikaisempina vuosina.

Takuusäätiö kertoo, että velkaneuvonnan keskustelut ja neuvontaprosessit kestävät myös pidempään kuin ennen. Syy on se, että monilla ihmisillä on nyt hankalampi tilanne kuin ennen.

## Nuoret ja työssä käyvät

Ulosottoon joutuu paljon pieniä velkoja. Suurin osa ulosottoveloista on alle 500 euroa. Tällaisia on noin 30 prosenttia ulosottoveloista.

Ulosottoon joutuu myös nuoria ja työssä käyviä ihmisiä enemmän kuin ennen.

Yksi syy on se, että sosiaaliturvaa on leikattu.

Tänä vuonna ulosottoon on joutunut yli 600 alaikäistä eli alle 18-vuotiasta lasta.

Alaikäisiä joutuu ulosottoon esimerkiksi silloin, jos vanhemmat ovat siirtäneet omaisuutta lapsen nimiin, mutta he eivät ole maksaneet maksuja.

![Pikalainat voivat johtaa velkaongelmiin, jos ihminen maksaa vanjoha velkoja uusilla pikalainoilla. Kuva: Petteri Bülow / Yle](https://images.cdn.yle.fi/image/upload/c_crop,h_3017,w_5364,x_0,y_368/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1722003527/39-132402766a3af363ebb6)

## Kertaus

Uutisviikon aihe oli suomalaisten velkaantuminen ja ulosotot.

Kerrataan vielä tärkeimmät asiat.

Ulosottojen määrä on kasvanut tänä vuonna paljon.

Myös velkaneuvonnan kysyntä on kasvanut paljon. Syy on talousvaikeuksien lisääntyminen. Eläminen on kallistunut. Sosiaaliturvaa on leikattu.

Myös nuoria joutuu ulosottoon enemmän kuin ennen.

Ulosottoon päätyy eniten pieniä velkoja.

