# Selkouutiset | perjantai 6.2.2026

Vanhusten kuntoutus. Lukion juhlat. Talviolympialaiset. Lauantain sää.

## Vanhusten kuntoutus

Aluksi uutinen vanhusten kuntoutuksesta.

Sairaaloissa ja vuodeosastoilla tarvitaan lisää kuntoutusta vanhuksille. Näin sanovat asiantuntijat.

Hoitopaikassa ei aina uskota, että vanhus voi vielä kuntoutua.

Salolainen **Kirsti Nordlund** kaatui ja joutui pitkäksi ajaksi sairaalaan. Lääkäri sanoi, että Nordlund ei enää parane. Nordlund kuitenkin kuntoutui ja aikoo palata kotiin.

Sairaaloissa ja vuodeosastoilla tarvitaan lisää kuntoutusta vanhuksille.

## Lukion juhlat

Sitten aiheena ovat nuorten juhlat.

Lukiolaiset juhlivat tällä viikolla.

Abiturientit eli koulun vanhimmat opiskelijat viettivät eilen penkkareita. Penkkaripäivään kuuluvat perinteiset kuorma-autoajelut ja naamiaisasut.

Penkkareista alkaa abiturienttien lukuloma ja valmistautuminen kevään ylioppilaskirjoituksiin.

Tänään vietetään puolestaan lukion vanhojenpäivää. Toisen vuoden opiskelijat pukeutuvat hienosti ja esittävät tansseja.

Lukiolaiset juhlivat tällä viikolla.

## Talviolympialaiset

Lopuksi urheilua.

Talviolympialaisten avajaiset järjestetään illalla Italiassa.

Milano-Cortinan talviolympialaiset järjestetään Milanossa ja seitsemässä vuoristokylässä.

Ensimmäiset urheilulajit alkoivat jo ennen avajaisia.

Suomalainen lumilautailija **Rene Rinnekangas** osallistui eilen big airin karsintaan. Hän jäi sijalle 26 ja ei päässyt finaaliin.

Suomen joukkueessa on yhteensä 103 urheilijaa.

Talviolympialaisten avajaiset järjestetään illalla Italiassa.

Avajaisissa Suomen lippua kantavat jääkiekkoilija **Mikko Lehtonen** ja hiihtäjä **Krista Pärmäkoski**.

## Lauantain sää

Vielä sääennuste.

Lauantaina sää on poutaista eli ei sada.

Pilvisyys vaihtelee. Aurinko voi paistaa päivän aikana.

Lämpötila vaihtelee -10 ja -15 asteen välillä.
