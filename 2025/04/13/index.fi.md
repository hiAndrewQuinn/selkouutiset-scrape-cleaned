# Radio \| Uutisviikko selkosuomeksi \| lauantai 12.4.2025

Kuka saa äänestää ja miten äänestetään kunta- ja aluevaaleissa

## Alue- ja kuntavaalit ovat sunnuntaina 13.4.

![Pahvinen vaaliuurna, johon äänestyslippu pudotetaan. Kuva: Mimmi Nietula / Yle](https://images.cdn.yle.fi/image/upload/c_crop,h_2741,w_4874,x_0,y_218/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1739359370/39-1409430678f7a989f1cd)

Suomessa on huomenna sunnuntaina kahdet vaalit. Ihmiset äänestävät kuntavaaleissa ja aluevaaleissa samana päivänä.

Molemmissa vaaleissa saavat äänestää myös monet ulkomaalaiset.

Nyt kerromme äänestämisestä lisää.

## Nyt valitaan kunnanvaltuustot ja aluevaltuustot

![Pirkanmaan hyvnvointialueen valtuusto Kuva: Jani Aarnio / Yle](https://images.cdn.yle.fi/image/upload/c_crop,h_2265,w_4028,x_3,y_303/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1734439525/39-13966006761705834608)

Huomiset vaalit ovat tärkeät meille kaikille. Niissä ratkaistaan, kuka päättää asioista omassa kotikunnassa ja hyvinvointialueella.

Aluevaaleissa valitaan aluevaltuustot. Ne päättävät esimerkiksi terveyskeskuksista ja vanhustenhoidosta.

Kuntavaaleissa valitaan kunnanvaltuustot. Ne päättävät, miten kunta käyttää rahaa esimerkiksi kouluun, kirjastoon tai joukkoliikenteeseen.

Kuntavaalit pidetään kaikissa Manner-Suomen kunnissa.

Aluevaalit järjestetään kaikkialla muualla mutta ei Helsingissä.

## Kuka saa äänestää

![Ilmoituskirje äänioikeudesta. Kuva: Sini Ojanperä / Yle](https://images.cdn.yle.fi/image/upload/c_crop,h_1859,w_3304,x_0,y_0/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1622536140/39-81393260b5ef6fcacf2)

Molemmissa vaaleissa saavat äänestää myös monet ulkomaalaiset, jotka ovat asuneet Suomessa tarpeeksi kauan.

Sinä saat äänestää, jos olet saanut ilmoituksen äänioikeudesta. Se on tullut postissa tai sähköisesti Suomi.fi-palveluun.

## Äänestyslippuja on 2

![Äänestyslippuja on 2, joten niiden kanssa pitää olla tarkka. Kuva: Janne Lindroos / Yle](https://images.cdn.yle.fi/image/upload/c_crop,h_2435,w_4330,x_0,y_208/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1738226774/39-1413544679a1d2f20129)

Vaalipäivänä äänestetään aina oman alueen äänestyspaikassa. Sen osoite on kerrottu äänioikeusilmoituksessa.

Äänestyspaikat aukeavat huomisaamuna sunnuntaina kello 9 ja menevät kiinni kello 20 illalla.

Mukaan tarvitset todistuksen henkilöllisyydestä. Äänioikeusilmoitusta et tarvitse.

Äänestyspaikalla vaalivirkailija antaa sinulle 2 äänestyslippua. Äänestyskopissa kirjoitat lippuihin oman ehdokkaan numeron.

Lippujen ja numeroiden kanssa pitää olla tarkka. Aluevaalien äänestyslippu on violetti. Aluevaaleissa kaikki ehdokasnumerot ovat 4-numeroisia.

Kuntavaalien äänestyslippu on valkoinen. Ehdokkaiden numerot alkavat numerosta 2.

Numerot voit tarkistaa vielä äänestyskopin seinältä.

Virkailija leimaa liput, ja sinä pudotat ne vaaliuurnaan eli laatikkoon äänestyspaikalla.

## Kertaus

![Valkoinen äänestyslippu on kuntavaaleissa ja violetti aluevaaleissa. Kuva: Janne Lindroos / Yle](https://images.cdn.yle.fi/image/upload/c_crop,h_2826,w_5025,x_0,y_52/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1738153886/39-1413560679a1f5d54ab9)

Suomessa järjestetään huomenna alue- ja kuntavaalit. Kerrataan vielä tärkeimmät asiat.

Saat äänestää alue- ja kuntavaaleissa, jos olet saanut ilmoituksen äänioikeudesta.

Vaalipäivänä voit äänestää vain oman alueen äänestyspaikassa. Se aukeaa aamulla kello 9.

Äänestyslippuja on 2, violetti aluevaaleihin ja valkoinen kuntavaaleihin. Ehdokasnumerot voit vielä tarkistaa äänestyskopin seinältä.

Tässä oli Uutisviikko. Sunnuntain Uutisviikko tulee puolenyön jälkeen. Silloin kerromme vaalien tuloksesta. Kuulemiin!

