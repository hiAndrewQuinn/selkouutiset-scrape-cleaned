# Radio \| Uutisviikko selkosuomeksi \| sunnuntai 27.10.2024

Presidentin puoliso Suzanne Innes-Stubb

Uutisviikossa puhumme tällä kertaa presidentin puolison roolista.

Meillä on vieraana rouva Suzanne Innes-Stubb.

Hän kertoo, miten elämä on muuttunut sen jälkeen, kun hänen puolisostaan Alexander Stubbista tuli maaliskuussa Suomen presidentti.

## Iso elämänmuutos

![Rouva Suzanne Innes-Stubb sanoo, että suomalaiset ovat ottaneet hänet lämpimästi vastaan. Kuva: Petteri Bülow / Yle](https://images.cdn.yle.fi/image/upload/c_crop,h_3077,w_5471,x_0,y_164/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1728671466/39-136272767096dfce11dd)

Rouva Innes-Stubb miten elämä on muuttunut sen jälkeen kun puolisostanne tuli presidentti?

\- Kaikki on muuttunut. Meillä on uusi koti, minulla on kaksi uutta roolia sekä presidentin puolisona, mutta myös Aalto-yliopistolla.

\- Meillä on uusia velvollisuuksia, mutta myös erittäin kiinnostavia mahdollisuuksia Niin kuin matkani Ukrainaan ja YK-yleiskokoukseen myös. Se on uusi kiinnostava vaihe elämässä.

Te olette nyt ollut presidentin puolison roolissa puoli vuotta. Miten suomalaiset ovat ottaneet teidät vastaan?

\- Olen todella kiitollinen ja iloinen lämpimästä vastaanotosta, jonka olen saanut suomalaisilta. Kiitos siitä.

## Puolison rooli

![Suzanne Innes-Stubbin työ Aalto-yliopistossa on joustavaa, joten aikaa jää myös presidentin puolison tehtäville. Kuva: Petteri Bülow / Yle](https://images.cdn.yle.fi/image/upload/c_crop,h_2066,w_3673,x_0,y_313/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1728671177/39-136272167096ce2c97e6)

Rouva Innes-Stubb on syntynyt Englannissa. Hänellä on juristin koulutus.

Ennen presidentinvaaleja hän oli töissä hissiyhtiö Koneessa. Vaalien jälkeen hän siirtyi Aalto-yliopistoon.

Työ on osa-aikaista, koska Innes-Stubb tarvitsee aikaa myös presidentin puolison tehtäviä varten.

Miten te näette oman roolinne presidentin puolisona?

\- Toivottavasti mä voin käyttää osaamistani Suomen hyväksi ja viedä Suomen viestin eteenpäin sekä kotimaassa että maailmalla.

Ennen presidentin puolisoa sanottiin maan äidiksi. Mitä ajatuksia tämä teissä herättää?

\- Maan äiti kuulostaa vähän vanhalta mun mielestäni. Mä luulen, että presidentin puoliso on hieman neutraalimpi, ja mä pidän siitä enemmän.

Teillä on myös oma työ ja ura. Miten aika riittää kaikkeen? Riittääkö aika kaikkeen?

\- Joo, yritän löytää oman rytmin, olen aika kiireinen, mutta onneksi Aalto-yliopiston työ on joustavaa ja ja osa-aikainen, ja se tarkoittaa, että minulla on aikaa työskennellä tehtävässäni presidentin puolisona myös.

## Laaja kielipaletti

![Suzanne Innes-Stubb ottaa suomen kielen tunteja kerran viikossa. Kuva: Petteri Bülow / Yle](https://images.cdn.yle.fi/image/upload/c_crop,h_2250,w_4000,x_0,y_269/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1728671168/39-136271867096cdd0cd53)

Suzanne Innes-Stubbin äidinkieli on englanti. Lisäksi hän puhuu saksaa, ranskaa, ruotsia ja suomea. Suomen kieltä hän opiskelee edelleen kerran viikossa.

\- Ja nyt jatkan Suomen tunteja ja yritän puhua suomea niin paljon kuin mahdollista.

Miten teille on tullut näin laaja kielipaletti?

\- Olin aina kiinnostunut kielistä. Ja se on avain ajatustapaan ja kulttuuriin ja sieluun.

![Kieli on avain ajatustapaan, kulttuuriin ja sieluun, rouva Innes-Stubb sanoo. Kuva: Petteri Bülow / Yle](https://images.cdn.yle.fi/image/upload/c_crop,h_1508,w_2681,x_0,y_616/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1728671193/39-136272267096ce574389)

Uutisviikon aiheena oli tällä kertaa presidentin puolison rooli. Ajatuksiaan kertoi rouva Suzanne Innes-Stubb.

Kuulemiin ensi viikkoon.

