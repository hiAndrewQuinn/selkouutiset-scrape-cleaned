# Selkouutiset | tiistai 10.2.2026

Kelan uhkailu. Koneen muutosneuvottelut, Askon ja Sotkan sulkeutuminen. Synnytysvauriot. Sää.

## Kelan työntekijöitä uhkaillaan

Aluksi uutinen työelämästä.

Kelan työntekijät kohtaavat paljon huonoa käytöstä ja uhkailua. Joka vuosi on monta sataa uhkaavaa tilannetta.

Erilaisia havaintoja turvallisuudesta on vielä enemmän.

Noin puolet uhkatilanteista on puhelinpalvelussa. Kolmannes on asiakaspalvelussa Kelan palvelupisteissä.

Työntekijät tekevät jokaisesta uhkatilanteesta ilmoituksen. Turvallisuusjohtaja **Sami Niinikorpi** kertoo, että niitä tehdään joka vuosi noin 2000.

Kelan työntekijöitä uhkaillaan paljon, vaikka puhelut tallennetaan ja monessa palvelupisteessä on vartijat.

Kela ilmoittaa vakavat uhkatilanteet poliisille. Lisäksi nyt harkitaan asetusmuutosta, jossa Kelan työntekijän nimi ei näy tukipäätöksessä.

## Huonot talousuutiset

Sitten talousuutisia.

Hissiyhtiö Kone aloittaa muutosneuvottelut.

Neuvotteluissa on 840 henkilöä Hyvinkään tehtaalla ja yhtiön tuotekehityksessä. Suomessa vähenee enintään 70 tehtävää.

Koneen toiminnasta yhä suurempi osa on hissien ja liukuportaiden huoltoa.

Huonekaluliikkeet Asko ja Sotka sulkivat eilen ovet, kun omistaja Indoor Group jätti konkurssihakemuksen.

Konkurssissa yhtiön omaisuus luovutetaan velkojille.

Konkurssissa on mukana 74 myymälää ja noin 500 työntekijää.

## Synnytysvauriot

Lopuksi äitiysuutinen.

Synnytyksessä naiselle voi tulla vaurioita. Lisäksi voi olla vaikea pidättää virtsaa tai ulostaminen on vaikeaa.

Monet suomalaisnaiset hakevat apua naapurimaa Ruotsista. Naiset kokevat, että Suomessa oireita ei ole osattu diagnosoida eli määrittää oikein.

**Julia** sai oireita ensimmäisen lapsen syntymän jälkeen. Hän lähti Ruotsiin selvittämään synnytysvaurioita.

Ruotsissa lantionpohjan korjausleikkaukset alkoivat yleistyä 10 vuotta sitten.

## Sää

Vielä sääennuste.

Etelässä sataa huomenna ajoittain vähän lunta.

Pohjoisessa on poutaa ja osin selkeää.

Pakkasta on etelän noin 5 asteesta pohjoisen noin 20 asteeseen.
