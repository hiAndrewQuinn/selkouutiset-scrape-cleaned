# TV \| Selkouutiset \| perjantai 12.7.2024

Nato ja Ukraina. Jäätelöboikotti. Marjasato. Sää.

## Nato ja Ukraina

Aluksi puolustuksesta ja Ukrainasta, jossa Venäjä käy hyökkäyssotaa.

Puolustusliitto Nato on päättänyt antaa Ukrainalle 40 miljardin euron tuen ensi vuodelle. Naton huippukokous oli Washingtonissa.

Lisäksi USA julkisti myöhään illalla uuden, yli 200 miljoonan euron tukipaketin. Se sisältää muun muassa ammuksia ja Patriot-ilmatorjuntajärjestelmän.

Ukraina teki myös useita kahdenvälisiä turvallisuussopimuksia Nato-maiden kanssa.

Puolustusliitto Nato on päättänyt lisätä aseapua Ukrainalle.

Ukrainan presidentti Volodymyr Zelenskyi pyysi kokouksessa, että Nato-maiden aseita voisi käyttää myös Venäjän maaperällä.

Naton julkilausumassa luvattiin edistää Ukrainan Nato-jäsenyyttä.

## Jäätelöboikotti

Sitten firmoista Venäjällä.

Suomalaiset eivät boikotoi laajasti isoja jäätelöfirmoja, joilla on yhteyksiä Venäjälle. Yle kysyi asiasta firmoista ja kauppojen keskusliikkeiltä.

Isoja jäätelöfirmoja ovat muun muassa Ingman, jonka omistaa Unilever sekä Froneri, joka valmistaa esimerkiksi Pingviini-tuotteita ja Aino-jäätelöä. Unileverillä ja Fronerilla on edelleen tytäryhtiöitä Venäjällä.

Asiakkaat ovat kuitenkin jonkin verran kyselleet jäätelöfirmojen Venäjä-kytköksistä.

## Metsämarjojen sato

Vielä metsämarjojen satoennuste.

Metsämarjojen sadosta on tulossa hyvä lähes koko Suomessa.

Luonnonvarakeskus ennustaa, että mustikkasadosta tulee hyvä. Sää on ollut hyvä, ja hyönteisten pölytys onnistui hyvin.

Puolukan sadosta ennustetaan hyvää koko maahan, osassa maata sato voi olla erinomainen.

Pääsadon kypsyminen kestää vielä usean viikon.

Suomuuraimen sadosta on tulossa keskinkertainen. Poiminta on jo alkanut Itä-Suomessa. Kypsiä marjoja löytyy myös Etelä-Lapissa.

Suomuuraimen muita nimiä ovat hilla, lakka ja valokki.

## Sää

Lopuksi sääennuste.

Lauantaina sää on pääosin selkeä. Maan keskiosissa voi sataa, muualla on aurinkoista.

Lauantai on viikon lämpimin päivä. Lämpötila on 20 - 27 astetta, Lapissa lämpötila on alle 20 astetta.

