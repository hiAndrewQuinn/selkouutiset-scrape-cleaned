# Radio \| Uutisviikko selkosuomeksi \| lauantai 25.5.2024

Äänestäminen eurovaaleissa.

Tässä Uutisviikko selkosuomeksi ja Pertti Seppä. Uutisviikon aihe on tällä kertaa äänestäminen eurovaaleissa. Eurovaalien ennakkoäänestys alkaa ensi keskiviikkona. Varsinainen vaalipäivä on 9. kesäkuuta. Nyt kerromme aiheesta lisää.

## Eurovaalit

![Nyt on aika valita Euroopan parlamentin jäsenet. Kuva: Antti Mikkola / Yle](https://images.cdn.yle.fi/image/upload/c_crop,h_2594,w_4613,x_176,y_0/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1707680519/39-124245565c920203ff93)

Euroopan parlamentin eli europarlamentin jäsenet valitaan eurovaaleissa kesäkuun alussa. Suomessa vaalipäivä on sunnuntai 9. kesäkuuta.

Ennakkoäänestys alkaa ensi keskiviikkona eli 29. toukokuuta. Se jatkuu 4. kesäkuuta asti. Ennakkoäänestyspaikkoja on esimerkiksi kirjastoissa ja kauppakeskuksissa.

Ennakkoäänestys on hyvä vaihtoehto kaikille, jotka eivät pääse äänestämään varsinaisena vaalipäivänä esimerkiksi matkan takia.

On hyvä muistaa, että varsinaisena vaalipäivänä äänestäminen onnistuu vain siinä paikassa, joka on kirjoitettu äänestäjän äänioikeusilmoitukseen. Äänioikeusilmoitus lähetetään kaikille, joilla on oikeus äänestää.

## Äänioikeus

![Vaalit kuuluvat demokratiaan. Kuva: Virpi Kotilainen / Yle](https://images.cdn.yle.fi/image/upload/c_crop,h_2268,w_4032,x_0,y_741/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1706693973/39-123604265ba14bbab3af)

Kuka sitten saa äänestää Suomen eurovaaleissa?

Vaaleissa saavat äänestää kaikki Suomen kansalaiset, jotka ovat vähintään 18-vuotiaita.

Myös muiden EU-maiden kansalaiset saavat äänestää Suomen eurovaaleissa, jos he ovat ilmoittautuneet äänioikeusrekisteriin Suomessa.

## Mepit

![Europarlamentissa on meppejä kaikista EU-maista. Kuva: EPA](https://images.cdn.yle.fi/image/upload/c_crop,h_2861,w_5089,x_0,y_262/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1713802035/17-39278564f0859f2f28)

Europarlamenttiin valitaan yhteensä 720 edustajaa eli meppiä.

Suurista maista meppejä valitaan enemmän kuin pienistä maista. Suomesta valitaan 15 meppiä.

Europarlamentissa mepit muodostavat poliittisia ryhmiä. Ryhmissä on meppejä monista eri maista.

Mepeillä on paljon valtaa. He esimerkiksi hyväksyvät lakeja, jotka vaikuttavat kaikkien eurooppalaisten elämään.

Siksi on tärkeää, että ihmiset äänestävät eurovaaleissa. Äänestäjät päättävät, millaisia meppejä meillä on seuraavat 5 vuotta.

## Lisätietoa

![Ylen vaalikone auttaa etsimään sopivaa ehdokasta. Kuva: Petteri Bülow / Yle, Hilppa Hyrkäs / Yle](https://images.cdn.yle.fi/image/upload/c_crop,h_2160,w_3839,x_0,y_0/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1714652867/39-1279514663385bdb8361)

Lisää tietoa eurovaaleista ja äänestämisestä löytyy oikeusministeriön vaalisivuilta. Sivuilla on tietoa myös selkokielellä. Osoite on [vaalit.fi](https://vaalit.fi/etusivu).

Jos vielä mietit, ketä äänestät, voit tutustua ehdokkaisiin Ylen vaalikoneessa. Osoite on [yle.fi](https://vaalit.yle.fi/vaalikone/eurovaalit2024).

## Kertaus

Uutisviikon aihe oli äänestäminen eurovaaleissa. Kerrataan vielä tärkeimmät asiat.

Eurovaaleissa valitaan edustajat Euroopan parlamenttiin.

Suomessa vaalipäivä on 9. kesäkuuta.

Ennakkoäänestys alkaa keskiviikkona 29. kesäkuuta.

Tämä oli Uutisviikko selkosuomeksi, tavataan taas. Kuulemiin!

