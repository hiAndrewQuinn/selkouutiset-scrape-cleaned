# Radio \| Uutisviikko selkosuomeksi \| lauantai 18.5.2024

Laitaoikeiston suosio Euroopassa.

Uutisviikon aihe on tällä kertaa laitaoikeiston suosio Euroopassa. Kesäkuussa pidetään europarlamenttivaalit eli eurovaalit.

Mielipidekyselyt kertovat, että laitaoikeiston suosio kasvaa monissa maissa. Siksi valta siirtyy Euroopassa enemmän oikealle kuin ennen.

Kerromme nyt lisää laitaoikeiston suosion kasvusta.

## Laitaoikeiston suosio

![Euroopan parlamentti Brysselissä. Kuva: Mimmi Nietula / Yle](https://images.cdn.yle.fi/image/upload/c_crop,h_3078,w_5472,x_0,y_260/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1715174150/39-1282232663b7948d6e41)

Europarlamenttiin valitaan 720 edustajaa. Mediat ovat kysyneet eri maissa ihmisiltä, mitä puoluetta he aikovat äänestää.

Monet ihmiset aikovat äänestää konservatiivipuolueiden tai äärioikeistopuolueiden ehdokkaita. Näiden puolueiden asema vahvistuu europarlamentissa.

## Laitaoikeiston merkitys

Laitaoikeistolla tarkoitetaan monia puolueita keskustaoikeistosta äärioikeistoon. Puolueet ovat erilaisia, mutta niille on yhteistä kielteinen suhtautuminen maahanmuuttoon ja nationalismi. Laitaoikeistopuolueet eivät halua EU:lle paljon valtaa.

Nyt europarlamentaarikoista eli mepeistä puolet on vasemmistoa tai liberaaleja. Isoin ryhmä on kokoomus eli EPP. Kokoomus, liberaalit ja sosiaalidemokraatit ovat tehneet yhteistyötä.

Kyselyt kertovat, että jatkossa oikeisto on enemmistö europarlamentissa. Jos laitaoikeisto kasvaa, myös muiden puolueiden pitää tehdä enemmän yhteistyötä laitaoikeiston kanssa. Siksi laitaoikeiston merkitys kasvaa.

## Maahanmuuttopolitiikka ja ympäristöpolitiikka

![Euroopan paramentin ulkopuolella on tekstejä, joissa muistutetaan eurovaaleista ja demokratiasta. Kuva: EPA-EFE](https://images.cdn.yle.fi/image/upload/c_crop,h_3110,w_5550,x_97,y_0/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1713288957/39-1271807661eb67bdd377)

Laitaoikeiston kasvu voi vaikuttaa moniin asioihin europarlamentissa. Esimerkiksi ilmastoasiat jäävät ehkä pienemmälle huomiolle kuin aiemmin.

Myös maahanmuuttopolitiikka voi kiristyä. Maahanmuuttopolitiikka on kiristynyt jo tällä vaalikaudella. Kiristyminen ehkä jatkuu, jos oikeistoryhmien valta kasvaa.

Oikeistopuolueet voivat menestyä myös eri maiden omissa vaaleissa. Se lisää myös laitaoikeiston merkitystä ja valtaa EU:ssa.

## Kertaus

Uutisviikon aihe oli laitaoikeiston kasvu Euroopassa.

Laitaoikeistolla tarkoitetaan monia puolueita, joissa on oikeistolaisia ajatuksia.

Mielipidekyselyt kertovat, että laitaoikeisto ehkä kasvaa europarlamentissa. Se voi tiukentaa maahanmuuttopolitiikkaa ja lieventää ympäristöpolitiikkaa.

Europarlamentin kausi on 5 vuotta. Eurovaalien äänestyspäivä on Suomessa 9.6. Sitä ennen on ennakkoäänestys, joka alkaa 29.5. ja päättyy 4.6.

