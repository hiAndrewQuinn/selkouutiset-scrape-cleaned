## Radio \| Selkouutiset \| torstai 14.12.2023

Itäraja. Suomen ja USA:n sopimus. Lakkopäivä. Sää.

### Itäraja

![Vaalimaan raja-asema oli auki torstaina. Kuva: Mikko Savolainen / Yle](https://images.cdn.yle.fi/image/upload/c_crop,h_3375,w_6000,x_0,y_400/ar_1.7777777777777777,c_fill,g_faces,h_675,w_1200/dpr_1.0/q_auto:eco/f_auto/fl_lossy/v1702542798/39-1215371657abbdd76a8b){.aw-108q8uy .hXqXJz}

Suomen ja Venäjän raja menee uudelleen kiinni. Raja suljetaan perjantai-iltana.

Suomi avasi 2 raja-asemaa Venäjälle tänään torstaina.

Venäjältä alkoi kuitenkin tulla turvapaikanhakijoita heti, kun raja avattiin. Siksi Suomi päätti panna rajan uudelleen kiinni.

Suomi sulki koko itärajan ensimmäisen kerran 2 viikkoa sitten. Syy oli se, että Venäjä lähetti Suomen rajalle turvapaikanhakijoita. Venäjä halusi näin häiritä Suomea, ja Suomi päätti estää Venäjän toiminnan.

### Puolustussopimus

![Puolustusministeri Antti Häkkänen kertoi Suomen ja USA:n puolustussopimuksesta torstaina. Kuva: Jussi Nukari / Lehtikuva](https://images.cdn.yle.fi/image/upload/c_crop,h_2880,w_5120,x_0,y_397/ar_1.7777777777777777,c_fill,g_faces,h_675,w_1200/dpr_1.0/q_auto:eco/f_auto/fl_lossy/v1702554669/39-1215596657aeb4e1e3fc){.aw-108q8uy .hXqXJz}

Suomeen tulee USA:n sotilaita. Suomi avaa USA:n joukoille sotilasalueita eri puolilla Suomea.

Näin sanoo puolustussopimus, jonka Suomi ja USA solmivat. Suomen hallitus hyväksyi sopimuksen tänään torstaina, ja puolustusministeri Antti Häkkänen allekirjoittaa sen maanantaina USA:ssa.

Häkkänen sanoo, että sopimus on tärkeä Suomen turvallisuudelle. Se varmistaa, että Suomi saa apua kriisitilanteessa.

Sopimuksen perusteella USA voi myös varastoida aseita Suomeen. Vielä ei ole tarkkaa tietoa siitä, kuinka paljon USA:n sotilaita Suomeen tulee.

### Lakkopäivä

![Junat ovat seisoneet torstaina lakon takia. Kuva: Jouni Koutonen / Yle](https://images.cdn.yle.fi/image/upload/c_crop,h_2204,w_3933,x_0,y_0/ar_1.7777777777777777,c_fill,g_faces,h_675,w_1200/dpr_1.0/q_auto:eco/f_auto/fl_lossy/v1702544376/39-1215434657ac3616da78){.aw-108q8uy .hXqXJz}

Torstai on ollut Suomessa lakkopäivä. Lakkoja on ollut eri aloilla. Esimerkiksi junat ja monet bussit ovat pysähtyneet lakkojen takia.

Lakkoja on ollut myös muualla kuin liikenteessä. Työt ovat pysähtyneet esimerkiksi joissakin paperitehtaissa.

Työntekijöiden ammattiliitot järjestävät lakkoja, koska ne ovat vihaisia Suomen hallitukselle. Hallitus aikoo heikentää sosiaaliturvaa ja työntekijöiden oikeuksia.

### Uusi ohjelma

![Tuukka Lukinmaa on yksi uuden ohjelman toimittajista. Kuva: Jari Kovalainen / Yle](https://images.cdn.yle.fi/image/upload/c_crop,h_3375,w_6000,x_0,y_500/ar_1.7777777777777777,c_fill,g_faces,h_675,w_1200/dpr_1.0/q_auto:eco/f_auto/fl_lossy/v1702453190/39-121464765795f1987360){.aw-108q8uy .hXqXJz}

Tammikuussa alkaa selkouutisten uusi radio-ohjelma Uutisviikko selkosuomeksi. Ohjelma keskittyy aina yhteen tärkeään uutisaiheeseen.

Joka viikko tehdään kaksi Uutisviikko-ohjelmaa. Ne lähetetään lauantaina ja sunnuntaina Radio Suomessa kello 21.12.

Yle Areenassa ja nettiosoitteessa yle.fi/selkouutiset voit kuunnella ohjelmat, milloin haluat.

Ensimmäinen Uutisviikko selkosuomeksi lähetetään lauantaina, tammikuun 13. päivä.

Tammikuusta alkaen arkipäivien selkouutiset lähetetään televisiossa.

### Sää

![](https://images.cdn.yle.fi/image/upload/c_crop,h_1080,w_1919,x_0,y_0/ar_1.7777777777777777,c_fill,g_faces,h_675,w_1200/dpr_1.0/q_auto:eco/f_auto/fl_lossy/v1702576725/39-1215877657b423d44173){.aw-108q8uy .hXqXJz}

Perjantaina sää on pääosin poutaista. Heikkoa lumisadetta voi sataa paikoin. Pilvisyys on runsasta.

Lämpötila on maan etelä- ja keskiosassa -5 ja -10 asteen välillä. Lapissa pakkasta on yli 10 astetta.

Viikonloppuna pakkanen heikkenee ja etelässä voi sataa vettä.
