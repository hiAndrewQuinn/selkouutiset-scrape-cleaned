# Radio | Uutisviikko selkosuomeksi | sunnuntai 23.11.2025

Suomalaisten ruokavalio

Kuuntele

Voit lukea uutiset samanaikaisesti alta.

Suomalaisten ruokavaliossa on tapahtunut muutos.

Näyttää siltä, että muutokseen ovat vaikuttaneet ruokasuositukset, jotka annettiin vuosi sitten.

Nyt kerromme asiasta lisää.

## Muutos näkyy ostoskorissa

![Satsumat kaupan hyllyssä](https://images.cdn.yle.fi/image/upload/c_crop,h_3213,w_5710,x_0,y_0/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1763714760/39-143002167c5a7e57be50)

Avaa kuvien katselu

Suomalaiset ostavat hedelmiä, marjoja ja vihanneksia enemmän kuin ennen. Kuva: Jarkko Heikkinen / Yle

Suomalaisten ruokavalioon on tullut iso muutos. Muutos näkyy siinä, millaista ruokaa ihmiset ostavat kaupasta.

Ihmiset ostavat nyt enemmän kasviksia ja kalaa ja vähemmän lihaa ja leikkeleitä, kertovat S-kauppojen myyntitiedot. S-kauppoja ovat esimerkiksi Prisma, S-market ja Alepa.

Muutos alkoi noin vuosi sitten, kun uudet ruokasuositukset julkaistiin.

## Kasviksia, ei leikkeleitä

![Kuvassa on supermarketin kylmähylly, jossa on myynnissä erilaisia leikkelepaketteja.](https://images.cdn.yle.fi/image/upload/c_crop,h_3364,w_5981,x_0,y_271/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1741691474/39-143421267d016f204e65)

Avaa kuvien katselu

Lihaleikkeleiden myynti on vähentynyt. Kuva: Mikko Savolainen / Yle

Ruokasuositukset ovat tutkijoiden ohje siitä, mitä on terveellinen ruokavalio. Suosituksissa sanotaan esimerkiksi, että vihanneksia, marjoja ja hedelmiä on hyvä syödä jopa 800 grammaa päivässä.

Makkaroita ja leikkeleitä eli esimerkiksi kinkkusiivuja kannattaa syödä mahdollisimman vähän. Lihan sijaan on parempi syödä kasviproteiineja tai kalaa.

Kun uudet suositukset julkaistiin, jotkut ihmiset suuttuivat. He sanoivat, että eivät tarvitse neuvoja ja kieltoja, vaan päättävät itse, mitä syövät.

## Nyt ostetaan tofua ja marjoja

S-kauppojen myyntitiedot kertovat, että ruokasuositukset ovat kuitenkin jääneet suomalaisten mieleen.

Vihannesten ja hedelmien myynti on kasvanut vuodessa 4 prosenttia ja marjojen myynti peräti 15 prosenttia. Kaupan kyselyssä asiakkaat kertovat, että lihaleikkeleiden sijaan he laittavat nyt leivän päälle kurkkua, tomaattia, paprikaa ja salaattia.

Lihaleikkeleiden myynti onkin vähentynyt 7 prosenttia viime vuodesta. Myös makkaran ja lihan myynti on hiukan vähentynyt.

Suomalaiset ostavat nyt tofua, jonka myynti on kasvanut vuodessa 17 prosenttia. Myös tuoretta kalaa ja kalatuotteita ostetaan enemmän kuin ennen.

Kauppa sanoo, että ihmisten ostopäätökseen vaikuttaa kuitenkin moni asia. Terveellisyys on tärkeää, mutta monille tärkein asia on ruoan hinta.

## Kertaus

Uutisviikon aihe oli tällä kertaa muutos suomalaisten ruokavaliossa.

Ihmiset ostavat nyt kaupasta enemmän kasviksia ja kalaa ja vähemmän lihaa, makkaraa ja leikkeleitä.

S-kauppa sanoo, että muutos alkoi noin vuosi sitten, kun uudet ruokasuositukset julkaistiin.

Kuulemiin ensi viikkoon!
