# TV | Selkouutiset | torstai 27.11.2025

Suomen opetus. Työelämän taidot. Koulut. Sää.

## Suomen opetus

Ensin aiheena on suomen kielen opetus.

Ammattijärjestöt haluavat lisää suomen kielen opetusta niille maahanmuuttajille, jotka tulevat Suomeen työn perässä. Maahanmuuttajien on vaikea saada töitä, jos kielitaito on huono.

**Vanessa Phekani** muutti Suomeen Malawista, Afrikasta. Hän on asunut Oulussa 7 vuotta. Phekani ei ole saanut töitä Suomesta, vaikka hänellä on hyvä koulutus ja paljon työkokemusta:

-Haen eri työpaikkoja. Se on vaikeaa, koska en puhu hyvin suomen kieltä.

## Työelämän taidot

Seuraavaksi mennään lasten päiväkotiin.

Tampereen päiväkodeissa lapsille opetetaan työelämän taitoja. Pienet lapset opettelevat esimerkiksi yhteistyötä. Työelämän taitojen opiskelu jatkuu myöhemmin koulussa.

Tamperelaisen Metsäniityn päiväkodin lapset kertovat ajatuksia työstä. **Leo Niininen**, **Nooa Reiman**, **Venni Sadeharju** ja **Aleksi Urhonen:**

-Työtä, mitä pitää vaan tehdä. Sitä vaan pitää tehdä.

-Palomiehet sammuttaa tulipaloja. Sekin on työtä.

-Makkaratehdas.

-Työ on semmoista aika hassua lapsille ja eskareille.

Tampereen päiväkodeissa lapsille opetetaan työelämän taitoja. Tavoitteena on, että nuorten on myöhemmin helppo siirtyä koulusta työelämään.

## Koulut

Nyt uutinen koulurakennuksista.

Kouluja puretaan Suomessa enemmän kuin aikaisemmin. Suomessa puretaan joka vuosi yli 100 koulua. Monessa koulurakennuksessa on hometta. Kouluissa ei ole tarpeeksi oppilaita. Suomessa on tällä hetkellä noin 2 000 peruskoulua.

Kouluja puretaan Suomessa enemmän kuin aikaisemmin. Asiantuntija sanoo, että koulurakennuksia puretaan paljon myös tulevina vuosina.

## Sää

Vielä sääennuste.

Huomenna perjantaina etelässä ja idässä sataa vettä. Pohjoisessa sataa lunta. Lämpötila nousee Lappia lukuunottamatta plussan puolelle.
