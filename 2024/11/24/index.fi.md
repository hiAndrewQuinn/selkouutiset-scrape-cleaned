# Radio \| Uutisviikko selkosuomeksi \| sunnuntai 24.11.2024

1000 päivää Venäjän hyökkäystä Ukrainaan

## Jo yli 1000 päivää sotaa

Uutisviikon aihe on Venäjän hyökkäys Ukrainaan, joka on jatkunut jo 1000 päivää.

Venäjä luuli, että se voi valloittaa Ukrainan nopeasti. Ukrainan vastarinta ja lännen tuki yllättivät Venäjän. Sota tulee kuitenkin koko ajan vaikeammaksi Ukrainalle.

Kerromme nyt lisää Ukrainan sodasta.

![Ukrainalaiset tuovat kukkia ja kynttilöitä kuolleiden muistomerkille Kiovassa. Sodassa on kuollut paljon siviilejä ja sotilaita. Kuva: EPA-EFE](https://images.cdn.yle.fi/image/upload/c_crop,h_3163,w_5628,x_0,y_475/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1732281760/39-13844656740855de11d0)

## Hyökkäyksen alku

Viime tiistaina tuli täyteen 1000 päivää siitä, kun Venäjä aloitti hyökkäyksen Ukrainaan. Hyökkäys alkoi 24. helmikuuta 2022.

Venäjän joukot yrittivät vallata Ukrainan pääkaupungin Kiovan.

Ukrainan onnistui kuitenkin torjua Venäjän tunkeutuminen Kiovaan. Tämä oli merkittävä asia. Venäjä ei päässyt vaihtamaan Ukrainan johtajia.

## Venäjän iskujen lisääntyminen

Ukraina jatkaa vastarintaa. Tämän vuoden elokuussa Ukrainan onnistui vallata Venäjältä alueita Kurskin alueella. Myöhemmin Ukrainan joukkojen on pitänyt kuitenkin perääntyä idän rintamilla.

Venäjä on lisännyt iskuja Ukrainan kaupunkeihin ja energialaitoksiin. Venäjän tuhoaa Ukrainan energiajakelua, koska Venäjä haluaa, että talvesta tulee Ukrainalle vaikea.

Venäjä alkoi saada aseapua ensin Iranilta ja tänä syksynä myös Pohjois-Korealta. Venäjä on saanut Pohjois-Korealta myös sotilaita.

## Pitkän matkan ohjukset

USA antoi tällä viikolla Ukrainalle luvan iskeä Venäjälle USA:n pitkän matkan ohjuksilla. Tällaista lupaa Ukraina on odottanut kauan.

Ukraina käytti näitä ohjuksia heti tällä viikolla ja iski Venäjän armeijan kohteisiin.

Sen jälkeen Venäjä iski Ukrainaan uudella isolla ohjuksella.

USA lupasi tällä viikolla myös, että USA antaa Ukrainalle jalkaväkimiinoja.

Ukraina pelkää, että USA:n tuki voi vähentyä, kun **Donald Trumpista** tulee USA:n presidentti tammikuussa.

![Palokunta sammutti Dniprossa, Ukrainassa taloa, joka syttyi tuleen Venäjän ohjusikussa. Kuva: Ukrainan pelastuspalvelut / EPA](https://images.cdn.yle.fi/image/upload/c_crop,h_1170,w_2080,x_0,y_0/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1732266872/39-138421667404ac372995)

## Kuolleiden määrä

Ukrainan sodassa on kuollut paljon tavallisia ihmisiä.

YK laskee, että Ukrainan sodassa on kuollut noin 12 000 siviiliä ja haavoittunut noin 25 000 siviiliä.

Todellisuudessa kuolleita ja haavoittuneita siviilejä on paljon enemmän, koska luotettavia tietoja on vaikea saada monilta sota-alueilta.

Ukrainan sotilaita on kuollut noin 80 000 ja Venäjän sotilaita on kuollut ehkä 110 000 - 160 000.

## Kertaus

Uutisviikon aihe oli tällä kertaa Ukrainan sota, joka on jatkunut yli 1000 päivää.

Venäjä on lisännyt iskuja Ukrainan kaupunkeihin ja energialaitoksiin. Venäjä on saanut myös Pohjois-Korealta sotilaita.

Ukraina on saanut luvan käyttä USA:n pitkän matkan ohjuksia.

Ukrainaa huolettaa, jatkaako USA:n uusi presidentti Ukrainan tukemista.

Tämä oli uutisviikko selkosuomeksi. Tavataan taas, kuulemiin!

