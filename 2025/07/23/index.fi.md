# TV | Selkouutiset | keskiviikko 23.7.2025

Työttömyys. Ukrainan protestit. Kauriit. Ozzy Osbourne. Sää

## Työttömyys kasvaa

Ensin uutinen työttömyydestä.

Työttömyys kasvaa Suomessa. Työttömänä oli kesäkuussa 9,9 prosenttia ihmisistä.

Etenkin nuorten aikuisten työttömyys kasvoi, koska kesätöitä oli vähän. Miehet saivat enemmän töitä kuin naiset.

Pääministeri Petteri Orpo sanoo, että työtilanne on nyt huono. Orpo kuitenkin uskoo, että työtilanne paranee.

## Ukrainassa isoja mielenosoituksia

Seuraavaksi uutinen Ukrainan mielenosoituksista.

Ukrainassa oli illalla useita mielenosoituksia.

Ihmiset vaativat, että presidentti Volodymyr Zelenskyi ei hyväksy uutta, kiisteltyä lakia. Presidentti kuitenkin hyväksyi lain.

Uusi laki rajoittaa sellaisten virastojen toimintaa, jotka taistelevat korruptiota vastaan. Korruptio on esimerkiksi viranomaisten lahjontaa.

Ennen uutta lakia virastot saivat toimia vapaasti korruptiota vastaan. Ne onnistuivat vähentämään korruptiota.

Ukrainassa oli illalla useita mielenosoituksia.

## Helsinki haluaa metsästää kauriita

Sitten uutinen kauriista.

Helsingin kaupunki haluaa metsästää eli ampua kauriita.

Kaupunki haluaa ampua kauriita, koska niitä on liikaa. Kauriit aiheuttavat paljon vahinkoja.

Kauriit aiheuttavat Helsingissä yli 100 autokolaria joka vuosi. Kauriit myös syövät kasveja puutarhoissa ja ihmisten pihoilla.

Jotkut Helsingin asukkaat toivovat, että kaupunki alkaa ampua kauriita. Kaupungissa metsästäminen on kuitenkin vaikeaa, koska talojen lähellä ei saa ampua.

## Ozzy Osbourne on kuollut

Lopuksi uutinen muusikko Ozzy Osbournen kuolemasta.

Brittiläisen Black Sabbath -yhtyeen laulaja Ozzy Osbourne on kuollut. Hän oli 76-vuotias. Osbourne sairasti Parkinsonin tautia.

Osbournen Black Sabbath -yhtye oli arvostettu ja suosittu metalliyhtye. Se perustettiin jo 1960-luvun lopussa.

Black Sabbath teki erilaista musiikkia kuin muut yhtyeet. Sen esitykset olivat rajuja.

Osbourne sai paljon palkintoja. Osbournen perheestä tehtiin myös suosittu tosi-tv-ohjelma.

## Sää on aurinkoista

Vielä sääennuste.

Torstaina sää on poutaista, eli ei sada.

Aurinko paistaa.

Lapissa voi sataa vähän ja ukkostaa.

Lämpötila on 20 - 30 astetta.
