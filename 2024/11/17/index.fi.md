# Radio \| Uutisviikko selkosuomeksi \| sunnuntai 17.11.2024

Suomalaisten ostovoima

Uutisviikon aiheena on tällä kertaa suomalaisten ostovoima eli se, mihin suomalaisen palkkarahat riittävät. Ostovoima on jo kauan ollut huono, mutta tänä vuonna se on alkanut parantua. Nyt kerromme asiasta lisää.

## Ostovoima

![Esimerkiksi ruoka on kallistunut viime vuosina. Kuva: Yle Kuvanauha](https://images.cdn.yle.fi/image/upload/c_crop,h_1080,w_1919,x_0,y_0/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1693566204/39-116614164f1c4b6a48b4)

Uutiset ovat tällä viikolla kertoneet, että suomalaisten ostovoima on huono.

Ostovoima kertoo, kuinka paljon tavaroita ja palveluja ihmiset pystyvät ostamaan. Suomalaisten ostovoima on huono, koska hinnat ovat viime vuosina nousseet enemmän kuin palkat.

Viime vuonna suomalaisten ostovoima oli huonoin 15 vuoteen. Palkalla on siis voinut ostaa vähemmän ruokaa ja tavaroita kuin pitkään aikaan.

Tänä vuonna tilanne on alkanut hitaasti parantua. Hinnat eivät enää nouse niin kovaa vauhtia kuin ennen. Myös korot ovat laskeneet, ja siksi esimerkiksi asuntolaina vie vähemmän rahaa kuin ennen.

Suomalaiset eivät kuitenkaan vielä pysty ostamaan palkalla yhtä paljon kuin vaikka 3 vuotta sitten. Ostovoima on vielä huono.

## Palkat

![SAK:n puheenjohtaja Jarkko Eloranta sanoo, että työntekijöiden ostovoimaa pitää parantaa. Kuva: Petteri Bülow / Yle](https://images.cdn.yle.fi/image/upload/c_crop,h_2214,w_3936,x_0,y_186/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1731485508/39-137886567345d9fb26ef)

Työntekijöiden ammattiliitot ovat huolissaan työntekijöiden ostovoimasta. Siksi ne haluavat palkankorotuksia.

Ammattiliittojen keskusjärjestö SAK kertoi tällä viikolla, että se vaatii yhteensä 10 prosentin palkankorotuksia. SAK:n mielestä palkankorotus tarvitaan, koska hinnat ovat nousseet ja työntekijöiden ostovoima on laskenut.

Työnantajien järjestö EK sanoo, että 10 prosentin palkankorotus on liian iso. Työnantajien mielestä liian isot palkankorotukset voivat antaa vauhtia hintojen nousulle. Ja jos hinnat nousevat, ostovoima huononee.

## Talouskasvu

![Suomalaisille firmoille ennustetaan parempia aikoja. Kuva: Petri Aaltonen / Yle](https://images.cdn.yle.fi/image/upload/c_crop,h_2809,w_4995,x_0,y_630/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1731505854/39-13792516734a17066841)

Tällä viikolla Suomen taloudesta on saatu myös hyviä uutisia. Ennustetaan, että Suomen talous alkaa kasvaa ensi vuonna.

Esimeriksi Euroopan unionin komissio ennustaa, että Suomen talous kasvaa ensi vuonna 1,5 prosenttia. Vielä tänä vuonna Suomen talous pienenee.

Talouskasvu parantaa myös tavallisten suomalaisten taloustilannetta.

## Kertaus

Uutisviikon aihe oli ostovoima. Kerrataan tärkeimmät asiat.

Suomalaisten ostovoima on ollut viime vuosina huono.

Suomalaiset ovat pystyneet ostamaan vähemmän tavaroita ja palveluja kuin ennen, koska hinnat ovat nousseet nopeammin kuin palkat.

Nyt tilanne alkaa näyttää paremmalta, koska hintojen nousu on hidastunut ja taloudessa on merkkejä kasvusta.

Tämä oli Uutisviikko selkosuomeksi, tavataan taas. Kuulemiin!

