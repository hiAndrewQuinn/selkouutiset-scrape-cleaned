# TV \| Selkouutiset \| keskiviikko 31.7.2024

Asuntolainat. Ministeri älypuhelimista. E-kirjasto. Sää.

## Asuntolainat

Aluksi asumisesta.

Asuntolainoja uskalletaan taas hakea.

Pankit OP ja Nordea kertovat, että lainahakemuksia tehdään nyt paljon enemmän kuin viime vuonna samaan aikaan.

Euroopan keskuspankki on laskenut korkoja. Lisäksi ihmiset luottavat nyt enemmän talouteen.

Asuntolainoja uskalletaan taas hakea.

Uusien asuntolainojen keskikorko oli kesäkuussa noin 4,3 prosenttia.

Asuntolainaa hakevat tällä hetkellä kaikenikäiset, jotka etsivät omaa kotia. Myös sijoittajat ovat palanneet markkinoille.

Osassa kaupunkeja asuntojen hinnat ovat jo kääntyneet pieneen nousuun.

Älykännykät kouluissa

Sitten älypuhelimista koulussa.

Opetusministeri Anders Adlercreutz sanoo, että puhelinten täyskieltoa ehkä kokeillaan joissakin suomalaiskouluissa.

Opetusministeriö valmistelee keinoja, joilla voidaan rajoittaa älypuhelinten käyttöä. Tavoite on, että koululaiset voivat keskittyä oppimiseen.

\- Että koulussa myöskin olisi tilaa normaalille vuorovaikutukselle, jossa istuu kasvokkain ja juttelee, että kännykkä ei olisi se ainut välittävä kappale. Että koulu olisi se paikka, mihin se on luotu.

Puhelinten täyskieltoa ehkä kokeillaan joissakin suomalaiskouluissa. Ministeri sanoo, että ratkaisuja aletaan etsiä syksyllä.

## E-kirjastot

Lopuksi E-kirjastoista.

Kuntien yhteinen digikirjapalvelu E-kirjasto saa vihdoin uusia kirjoja.

Kustantajat Otava ja WSOY ovat sopineet, että niiden kirjoja saadaan valtakunnalliseen E-kirjastoon.

Kustannusfirma Siltala jatkaa neuvotteluja ja pyrkii mukaan syksyllä.

E-kirjasto saa uusia kirjoja.

Kustantamoilla on huoli siitä, onko kuntien kirjastobudjetti tarpeeksi suuri.

Merkitys on suuri kirjallisuudelle, jonka levikki on pieni. Tällaista kirjallisuutta ovat esimerkiksi selkokieliset kirjat.

## Sää

Vielä sääennuste.

Sää on pilvistä ja epävakaista, eli sadekuuroja tulee myös torstaina.

Päivälämpötila jää alle 20 asteen lähes koko maassa.

