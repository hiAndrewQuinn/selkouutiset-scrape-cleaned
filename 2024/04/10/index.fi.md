# TV \| Selkouutiset \| keskiviikko 10.4.2024

Kasvisruoka kouluissa. Kaatopaikkajäte. Naisten jalkapallo. Kevät. Sää.

## Kouluruoka

Ensin aiheena kouluruoka.

Koulut tarjoavat erilaisia kasvisruokia vähemmän kuin ennen.

Viime vuonna koulut poistivat ruokalistoilta yli 100 kasvisruokaa.

Kasvisruokia on vähennetty, koska koululaiset eivät niistä tykkää. Siksi kasvisruokaa menee kouluissa paljon myös roskiin.

Tilanne harmittaa kokki **Mia Jernströmiä**.

*- Kyllä sitä haluaa tarjota ihmisille hyvää ja maistuvaa ruokaa, niin kyllähän se tietysti pahalta tuntuu, että aina haukutaan.*

Koulut tarjoavat kasvisruokia vähemmän kuin ennen, koska ne eivät maistu koululaisille.

Koululaiset toivovat esimerkiksi pitsaa ja hampurilaisia, mutta koulujen pitää tarjota terveellistä ruokaa.

## Kaatopaikkajäte

Sitten uutinen jätteistä.

Kaatopaikoille viedään vähemmän jätteitä kuin ennen.

Noin 20 vuotta sitten jokainen suomalainen tuotti vuodessa melkein 300 kiloa jätettä, joka vietiin kaatopaikalle.

Nyt suomalainen tuottaa enää noin 2 kiloa kaatopaikkajätettä.

Kaatopaikkajätteiden määrä siis vähenee.

Syy on se, että jätteet kierrätetään tehokkaasti. Jätteistä saadaan raaka-aineita ja energiaa.

## Jalkapallo

Sitten urheilua.

Suomen naiset saivat tärkeän voiton jalkapallossa.

Suomi voitti eilen Italian EM-karsinnoissa. Suomi voitti pelin 2 - 1.

Italia teki 1. maalin, mutta **Jutta Rantalan** laukaus tasoitti pelin.

**Oona Seveniuksen** laukaus toi Suomelle voiton.

Suomen naiset saivat tärkeän voiton jalkapallossa.

Viime viikolla Suomi hävisi Norjalle, mutta voitto Italiasta parantaa Suomen mahdollisuuksia päästä jalkapallon EM- eli Euroopan mestaruuskilpailuihin.

## Kevät

Kevät on vihdoin tullut.

Suomalaiset lähtevät ulos heti, kun aurinko alkaa paistaa.

Porilainen **Markku Kallio** sanoo, että talvi oli kamala.

*- Kamala. Kamala kelin puolesta, pakkasii, ja minkä tahansa puolesta oli kamala ja pitkä.*

## Torstain sää

Vielä sääennuste.

Sää viilenee hieman.

Torstai on poutainen eli sateeton. Monin paikoin on aurinkoista.

Illalla etelään leviää vesisateita.

