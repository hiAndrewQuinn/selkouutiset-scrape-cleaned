# Radio \| Uutisviikko selkosuomeksi \| lauantai 10.2.2024

Presidentin tehtävät

Uutisviikon aihe on tällä kertaa presidentin tehtävät.

Suomessa on tänä viikonloppuna presidentinvaalit, ja Suomi saa pian uuden presidentin. Presidentinvaalit ovat kiinnostaneet suomalaisia paljon, koska presidentillä on monia tärkeitä tehtäviä. Presidentti myös edustaa Suomea ulkomailla. Tällä kertaa Uutisviikko kertoo presidentin tehtävistä.

## Ulkopolitiikka

![Presidentti Sauli Niinistö on tavannut USA:n presidentti Joe Bidenin monta kertaa. Kuva: Yle](https://images.cdn.yle.fi/image/upload/c_crop,h_1080,w_1919,x_0,y_0/ar_1.7777777777777777,c_fill,g_faces,h_675,w_1200/dpr_1.0/q_auto:eco/f_auto/fl_lossy/v1688634029/39-113877464a677d215b54){.aw-1l9m598 .bTKagC}

Presidentin tärkein tehtävä on johtaa Suomen ulkopolitiikkaa. Hän päättää, minkälaiset suhteet Suomella on muihin maihin. Presidentti hoitaa ulkopolitiikkaa yhdessä hallituksen kanssa.

Presidentti edustaa Suomea myös puolustusliitto Naton huippukokouksissa. Suomen Nato-politiikan johtaminen on uusi tehtävä presidentille. Suomi liittyi Natoon viime vuonna.

Presidentti on myös Suomen armeijan ylipäällikkö. Tehtävä liittyy ulkopolitiikan hoitamiseen. Presidentti päättää jopa sodasta ja rauhasta yhdessä eduskunnan kanssa.

## Edustustehtävät

![Tilaisuus on arvokas, kun presidentti on paikalla. Kuva: Jari Kovalainen / Yle](https://images.cdn.yle.fi/image/upload/c_crop,h_3076,w_5472,x_0,y_393/ar_1.7777777777777777,c_fill,g_faces,h_675,w_1200/dpr_1.0/q_auto:eco/f_auto/fl_lossy/v1481288683/17-70619584aab92d30e7){.aw-1l9m598 .bTKagC}

Presidentin edustustehtävät ovat monien suomalaisten mielestä tosi tärkeitä. Suomalaiset haluavat olla ylpeitä presidentistä, kun presidentti vierailee ulkomailla.

Presidentillä on edustustehtäviä myös Suomessa. Tilaisuus tuntuu suomalaisista tärkeältä ja arvokkaalta, jos paikalla on presidentti.

Itsenäisyyspäivänä presidentti järjestää Suomen tärkeimmät juhlat eli Linnan juhlat. Nyt suomalaisia kiinnostaa, kuka järjestää Linnan juhlat ensi kerralla.

## Arvojohtaja

![Presidentti voi nostaa esiin tärkeitä asioita esimerkiksi uudenvuodenpuheessa, jonka hän pitää aina tammikuun 1. päivänä. Kuva: Antti Haanpää / Yle](https://images.cdn.yle.fi/image/upload/c_crop,h_2392,w_4252,x_0,y_219/ar_1.7777777777777777,c_fill,g_faces,h_675,w_1200/dpr_1.0/q_auto:eco/f_auto/fl_lossy/v1514554664/39-4534645a4644d9e0834){.aw-1l9m598 .bTKagC}

Sisäpolitiikassa presidentillä ei ole paljon valtaa. Eduskunta ja hallitus päättävät esimerkiksi valtion rahoista.

Sanotaan, että sisäpolitiikassa presidentti on arvojohtaja. Presidentti nostaa esiin asioita, jotka ovat presidentin mielestä tärkeitä koko Suomelle.

Lisäksi presidentillä on erikoisia tehtäviä, jotka kauan sitten kuuluivat Ruotsi-Suomen kuninkaalle. Presidentti voi esimerkiksi armahtaa rikollisia, eli rikollinen voi päästä pois vankilasta presidentin päätöksellä.

## Kertaus

Tällä kertaa Uutisviikon aiheena on ollut presidentin tehtävät Suomessa.

Presidentin tärkein tehtävä on johtaa Suomen ulkopolitiikkaa.

Presidentti on myös armeijan ylipäällikkö.

Lisäksi presidentti edustaa Suomea ulkomailla.

Tämä oli Uutisviikko selkosuomeksi, tavataan taas. Kuulemiin!

