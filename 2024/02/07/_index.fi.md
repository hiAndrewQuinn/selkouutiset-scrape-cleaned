# TV \| Selkouutiset \| keskiviikko 7.2.2024

Eduskunta. Ennakkoäänestys. Rippileirit. Sää.

Voit lukea uutisten tekstit myös tästä:

## Eduskunta

Aluksi aiheena on eduskunta.

Kansanedustajat ovat aloittaneet työt loman jälkeen. Perussuomalaisten kansanedustaja Jussi Halla-aho valittiin tiistaina jatkamaan eduskunnan puhemiehenä.

Tänään keskiviikkona järjestettiin valtiopäivien avajaiset. Presidentti Sauli Niinistö avasi valtiopäivät viimeistä kertaa ja piti eduskunnalle puheen. Presidentti vaihtuu sunnuntain vaalien jälkeen.

## Ennakkoäänestys

Seuraavan uutisen aiheena on ennakkoäänestys.

Presidentinvaalien 2. kierroksen ennakkoäänestys loppui eilen tiistaina. Ennakkoäänestykseen osallistui enemmän ihmisiä kuin koskaan aikaisemmin.

Presidentinvaalien 2. kierroksella äänesti ennakkoon melkein 2 miljoonaa ihmistä. Tämä on 45,7 prosenttia niistä ihmisistä, joilla on Suomessa oikeus äänestää.

Presidentinvaalien ennakkoäänestykseen osallistui enemmän ihmisiä kuin koskaan aikaisemmin.

Suomen seuraava presidentti on Alexander Stubb tai Pekka Haavisto.

Vaalipäivä on ensi sunnuntaina.

## Rippileirit

Nyt aiheena ovat rippileirit.

Seurakuntien rippileirit ovat suosittuja. Esimerkiksi Helsingissä rippileirille menee yli 90 prosenttia niistä nuorista, jotka täyttävät tänä vuonna 15 vuotta.

Rippileirillä nuoret saavat uusia kavereita ja keskustelevat tärkeistä asioista. Roope Granqvist:

\-*Mulle jäi ihan hyviä muistoja, tuli paljon kavereita. Mä oletin, et se on uskonnollinen, mutta siellä oli paljon muutakin kuin Jumalan saarnausta.*

Seurakuntien rippileirit ovat suosittuja. Rippileirille haluaa myös moni sellainen nuori, joka ei kuulu kirkkoon.

## Sää

Vielä sääennuste.

Sää on aurinkoinen. Lapissa sataa paikoin lunta. Lämpötila on etelässä noin -15 astetta. Muualla maassa lämpötila on -15 ja -30 asteen välillä. Tuuli on heikkoa.

