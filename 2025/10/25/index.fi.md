# Radio | Uutisviikko selkosuomeksi | lauantai 25.10.2025

Anneli Auerin oikeudenkäynti

Kuuntele

Voit lukea uutiset samanaikaisesti alta.

Suomessa on alkanut tällä viikolla epätavallinen oikeudenkäynti.

Oikeudessa käsitellään seksuaalirikoksia, joista annettiin tuomiot jo yli 10 vuotta sitten.

Korkein oikeus kuitenkin purki tuomiot, kun uhrit ovat nyt kertoneet, että mitään rikoksia ei oikeasti tapahtunut.

Nyt kerromme lisää tästä oikeudenkäynnista.

## Raskaat syytteet seksuaalirikoksista

![Anneli Auer vastaamassa toimittajien kysymyksiin Varsinais-Suomen käräjäoikeudessa 21.10.2025. ennen seksuaalirikosjutun uutta käsittelyä.](https://images.cdn.yle.fi/image/upload/c_crop,h_3374,w_5999,x_0,y_0/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1761027002/39-154116368f7239381ba6)

Avaa kuvien katselu

Toimittajat olivat vastassa, kun Anneli Auer saapui käräjäoikeuteen. Kuva: Kalle Mäkelä / Yle

Varsinais-Suomen käräjäoikeudessa luettiin tiistaina raskaat rikossyytteet. Syytettyjä on kaksi: **Anneli Auer** ja tämän entinen miesystävä **Jens Kukka**. Heitä syytetään vakavista seksuaalirikoksista ja väkivaltarikoksista, joiden uhreja olivat Auerin neljä lasta.

Syyttäjä sanoo, että rikokset tapahtuivat vuosien 2007 ja 2009 välisenä aikana. Lapset olivat silloin vielä pieniä, nuorin heistä vain muutaman vuoden ikäinen.

## Uhrien kertomus muuttui

![Anneli Auer vastaamassa toimittajien kysymyksiin Varsinais-Suomen käräjäoikeudessa.](https://images.cdn.yle.fi/image/upload/c_crop,h_3000,w_5335,x_0,y_155/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1761041885/39-154134768f75d702439b)

Avaa kuvien katselu

Anneli Auer. Kuva: Kalle Mäkelä / Yle

Nyt alkanut oikeudenkäynti on epätavallinen.

Anneli Auer ja Jens Kukka ovat jo olleet vankilassa näistä samoista rikoksista. Vuonna 2013 Auer sai seitsemän ja puoli vuotta vankeutta ja Kukka 10 vuotta vankeutta.

Tuomiot perustuivat suurelta osin uhrien eli Auerin lasten kertomuksiin. Auer ja Kukka ovat itse sanoneet koko ajan, että he ovat syyttömiä.

Nyt myös Auerin lapset ovat kertoneet, että näitä rikoksia ei oikeasti tapahtunut. He kertovat, että valehtelivat asiasta, kun olivat lapsia. Sen takia korkein oikeus viime vuonna purki Auerin ja Kukan tuomiot.

## Valtio voi joutua korvauksiin

![Jens Kukka median edessä Turun oikeustalolla.](https://images.cdn.yle.fi/image/upload/c_crop,h_2958,w_5260,x_13,y_255/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1761042371/39-154135968f75e975b849)

Avaa kuvien katselu

Jens Kukka. Kuva: Kalle Mäkelä / Yle

Anneli Auer ja Jens Kukka ovat kuitenkin taas oikeudessa samoista seksuaalirikoksista. Korkein oikeus purki vanhat tuomiot, mutta syyttäjä haluaa asiaan uuden ratkaisun.

Käräjäoikeuden pitää nyt ratkaista, puhuivatko Auerin lapset totta, kun he olivat lapsia. Vai puhuvatko he totta nyt, kun ovat aikuisia.

Jos oikeus katsoo, että Auer ja Kukka ovat syyttömiä, valtio voi joutua maksamaan heille isot korvaukset vankilavuosista.

Oikeudenkäynti kestää ehkä tammikuun puoliväliin asti.

## Kertaus

Uutisviikossa kerroimme epätavallisesta oikeudenkäynnistä, joka alkoi tällä viikolla.

Käräjäoikeudessä käsitellään seksuaalirikoksia, joista annettiin tuomiot jo yli 10 vuotta sitten.

Korkein oikeus purki tuomiot, kun rikosten uhrit kertoivat, että mitään rikosta ei oikeasti tapahtunut.

Tässä kaikki tällä kertaa. Tavataan taas huomenna.
