# TV \| Selkouutiset \| keskiviikko 26.2.2025

Työttömyys. Lääkärimaksut. Taidenäyttely. Sää.

## Työttömyys

Ensin aiheena työttömyys.

Suomessa on nyt paljon ihmisiä, joilla ei ole työtä. He ovat työttömiä.

Tammikuussa työttömiä oli yli 325 000. Se on paljon enemmän kuin vuosi sitten.

Yksi syy siihen, että työttömiä on paljon, on rakentamisen huono tilanne. Suomessa rakennetaan uusia taloja tosi vähän.

Rakentaminen antaa paljon työtä ihmisille erilaisissa ammateissa.

Kun rakentaminen loppuu, työpaikat katoavat.

Suomessa on nyt paljon työttömiä.

Tutkijat kuitenkin sanovat, että tilanne voi pian olla parempi.

Suomen taloudessa näkyy jo pieniä hyviä merkkejä.

## Lääkärimaksut

Sitten aiheena terveys.

Lääkärissä käynti maksaa enemmän kuin ennen. Lääkärimaksut nousivat tämän vuoden alussa.

Julkisessa terveydenhuollossa erikoislääkäri maksaa melkein 70 euroa.

Maksujen nousu on ongelma ihmisille, joilla on vähän rahaa.

Lääkärimaksut nousivat vuoden alussa.

Tutkijat sanovat, että monella köyhällä ihmisellä ei enää ehkä ole rahaa lääkäriin.

Esimerkiksi eläkeläiset, yksinhuoltajat ja työttömät voivat olla ongelmissa.

He eivät ehkä käy lääkärissä, vaikka heidän terveys on huono.

## Taidenäyttely

Sitten aiheena taide.

Tampereen taidemuseossa on tosi mielenkiintoinen taidenäyttely.

Se esittelee taidesuuntaa nimeltä surrealismi.

Surrealismi oli iso suuntaus taiteessa 1900-luvun alkupuolella.

Se teki taideteoksia ihmisen mielen eri puolista ja alitajunnasta.

Tampereen taidemuseossa on taidenäyttely surrealismista.

Surrealismin aiheita olivat esimerkiksi ihmisten unet ja seksuaaliset halut.

Tampereen taidemuseon näyttelyssä on tosi kuuluisien taitelijoiden teoksia.

## Sää

Vielä sääennuste.

Torstaina voi sataa vähän maan eteläosassa ja keskiosassa.

Lapissa voi paistaa aurinko. Lämpötila on noin 0 astetta.

