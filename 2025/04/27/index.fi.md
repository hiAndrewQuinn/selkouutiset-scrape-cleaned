# Radio | Uutisviikko selkosuomeksi | sunnuntai 27.4.2025

Paavi Franciscus

## Paavi Franciscus

Uutisviikon aihe on tällä kertaa paavi Franciscus.

Paavi Franciscus kuoli viime maanantaina eli 21. huhtikuuta.

Paavi on merkittävä hengellinen johtaja. Katoliseen kirkkoon kuuluu paljon yli miljardia ihmistä.

Kerromme nyt lisää paavi Franciscuksesta.

![Paavi pääsiäispäivän messussa Vatikaanissa sunnuntaina 20. huhtikuuta. Kuva: Tiziana Fabi / AFP](https://images.cdn.yle.fi/image/upload/ar_1.5010260920551157,c_fill,g_faces,h_423,w_636/dpr_1.0/q_auto:eco/f_auto/fl_lossy/v1745146963/39-14534566804ca1d687df)

## Koti Argentiinassa

Paavi Franciscuksen oikea nimi oli Jorge Mario Bergoglio.

Hän syntyi vuonna 1936 Buenos Airesissa, Argentiinassa. Bergoglion vanhemmat olivat siirtolaisia. He tulivat Argentiinaan Italiasta.

Bergogliosta tuli paavi maaliskuussa vuonna 2013. Hän oli paavi 12 vuotta.

Bergoglio valitsi paavi-nimeksi Franciscus. Franciscus Assisilainen oli italialainen munkki ja pyhimys, joka eli 1200-luvulla.

## Vähäosaiset ja hyljeksityt

Paavi Franciscus oli ensimmäinen eteläamerikkalainen paavi.

Hän ohjasi katolista kirkkoa modernimpaan suuntaan. Hän esimerkiksi puhui homoseksuaaleista myönteisemmin kuin paavit aiemmin. Hän myös paransi jonkin verran naisten asemaa katolisessa kirkossa.

Vähäosaiset ja hyljeksityt ihmiset olivat tärkeitä Franciscukselle.

Franciscuksen puheiden aiheita olivat usein esimerkiksi syrjäytyneet, köyhät, sairaat, siirtolaiset ja vangit. Franciscus myös vieraili siirtolaisten luona ja vankiloissa.

Ukrainan sodasta paavi Franciscus puhui varovasti. Hän ei esimerkiksi tuominnut Venäjän sotarikoksia Ukrainassa. Tämä varovaisuus on suututtanut monia ihmisiä.

![Paavi Franciscuksen siunaustilaisuuteen Vatikaanissa osallistui noin 250 000 ihmistä. Kuva: Tiziana Fabi / AFP](https://images.cdn.yle.fi/image/upload/ar_1.5001464986815118,c_fill,g_faces,h_423,w_636/dpr_1.0/q_auto:eco/f_auto/fl_lossy/v1745661417/39-1456355680c9da607a8f)

## Terveysongelmat

Paavi Franciscuksella oli viime vuosina monia terveysongelmia. Polvivaivojen takia hän käytti pyörätuolia.

Tänä vuonna hän oli pitkään sairaalassa keuhkokuumeen takia.

Paavin hautajaiset pidettiin eilen lauantaina Vatikaanissa.

Hautajaisten jälkeen alkaa uuden paavin valinta. Se tehdään kardinaalien kokouksessa, johon osallistuu katolisen kirkon korkeita virkamiehiä ja piispoja eri puolilta maailmaa. Heitä on koolla noin 120.

Kokous voi kestää montaa päivää. Uudesta paavista äänestetään ehkä monta kertaa.

Paavi on merkittävä hengellinen johtaja. Katoliseen kirkkoon kuuluu noin 1,4 miljardia ihmistä eli 18 prosenttia maailman väestöstä.

Eniten katolilaisia on Amerikan mantereilla.

## Kertaus

Uutisviikon aihe oli tällä kertaa paavi Franciscus.

Paavi Franciscus kuoli 21. huhtikuuta eli pääsiäismaanantaina. Hän oli 88-vuotias.

Paavi Franciscus ohjasi katolilaista kirkkoa modernimpaan suuntaan.

Tämä oli uutisviikko selkosuomeksi. Tavataan taas, kuulemiin!

