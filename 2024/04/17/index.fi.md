# TV \| Selkouutiset \| keskiviikko 17.4.2024

Kehysriihi ja valtion säästöt. Äitiyspakkaus. Sää.

## Hallituksen säästöt kehysriihessä

Aluksi Suomen taloudesta.

Hallitus on päättänyt suuresta säästöpaketista vuosille 2025 - 2028. Noin 3 miljardia euroa tulee veronkorotuksista ja säästöistä eli leikkauksista.

Suurin muutos on nostaa yleinen arvonlisävero eli ALV 25,5 prosenttiin. ALV on nyt 24 prosenttia.

Vero koskee kaikkia, jotka ostavat tavaroita ja käyttävät palveluja.

Korotus ei koske esimerkiksi lääkkeitä ja ruokaa.

Makeisten ja suklaan ALV nousee nykyisestä 14 prosentista 25,5 prosenttiin.

Opiskelijoiden yleinen asumistuki loppuu, ja tuki tulee opintotuen asumislisästä. Opiskelijat pelkäävät, että muutos vähentää tukea.

Lisäksi hallitus säästää ammatillisesta koulutuksesta. Toisen tutkinnon hankkiminen on vaikeaa.

Suurimpien palkkojen ja eläkkeiden verotus nousee. Bensiinin ja dieselin hinta nousee.

Hallitus leikkaa myös terveydenhuollosta. Takuu hoitoon pääsemisestä pitenee 3 kuukauteen, kun se nyt on 14 päivää.

Erikoissairaanhoidon maksut nousevat.

Varsinaisesta kehitysyhteistyöstä ja kotouttamisesta vähennetään rahaa.

## Oppositio säästöistä

Hallitus on päättänyt kehysriihessä suuresta säästöpaketista.

Oppositio sanoo, että leikkaukset vaikeuttavat varsinkin pienituloisten taloutta.

Opposition mielestä hallituksen toimet eivät auta Suomen talouskasvua.

## Äitiyspakkaus

Vielä äitiyspakkauksesta.

Kela on esitellyt uuden äitiyspakkauksen. Se annetaan kaikille vauvaperheille.

Äitiyspakkauksessa on tänä vuonna lähes 40 tuotetta.

Mukana on aiempaa enemmän vaatteita, joita voi säätää. Esimerkiksi lahkeita ja hihoja voi pidentää.

## Sää

Vielä sääennuste. Huomenna on poutaa eli ei sada.

Idässä ja etelässä on pilvistä. Lännessä ja pohjoisessa paistaa aurinko.

Lämpötila on etelässä ja lännessä vähän plussan puolella. Idässä ja pohjoisessa on pakkasta.

