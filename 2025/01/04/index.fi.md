# Radio \| Uutisviikko selkosuomeksi \| lauantai 4.1.2025

Muutokset vuonna 2025 \| osa 1.

**// TV:n selkouutiset lähetetään seuraavan kerran tammikuun 7. päivä. //**

## Muutokset vuonna 2025

Uutisviikon aihe on muutokset vuonna 2025 osa 1.

Tämä on vuoden ensimmäinen uutisviikko, ja kerromme nyt asioista, jotka muuttuvat tänä vuonna.

Tässä osassa kerromme esimerkiksi, että monet asiat kallistuvat, koska verotus kiristyy.

![Lääkkeet kallistuvat, koska niiden arvonlisävero nous 10 prosentista 14 prosenttiin. Kuva: Jarkko Riikonen / Yle](https://images.cdn.yle.fi/image/upload/c_crop,h_3375,w_6000,x_0,y_625/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1716178889/39-126021865fadbc2b93c0)

## Lääkkeet, suklaa, kuukautissuojat

Tänä vuonna tuli voimaan monia veromuutoksia, jotka vaikuttavat kuluttajiin ja kauppaan.

Kirjojen, lääkkeiden ja hotelliyöpymisten verotus nousi 10 prosentista 14 prosenttiin. Myös liikunta-, viihde- ja kulttuuripalveluiden verotus nousi 10 prosentista 14 prosenttiin.

Vielä suurempi veronkorotus tulee ehkä makeisille ja suklaalle. Hallitus valmistelee lakia, joka nostaa makeisten veron 14 prosentista 25,5 prosenttiin eli yleisen arvonlisäveron suuruiseksi.

Makeisten ja suklaan vero nousee kesäkuussa, jos eduskunta hyväksyy muutoksen.

Joidenkin tuotteiden verotus laskee.

Esimerkiksi kuukautissuojien ja vaippojen verotus laski 25,5 prosentista 14 prosenttiin tänä vuonna.

## Bensiini ja tupakka

Bensiinin hinta nousee tänä vuonna. Syy on jakeluvelvoitteen kasvu. Öljyfirmojen pitää lisätä bensiiniin uusiutuvia polttoaineita eli biopolttoaineita enemmän kuin viime vuonna.

Uusiutuvat polttoaineet ovat kalliita. Siksi ne nostavat bensiinin hintaa.

Myös tupakan hinta nousee, koska tupakkaveroa korotettiin vuoden alussa. Tupakan ja sikareiden vero nousi noin 27 prosenttia.

Se sijaan sähkötupakan ja nikotiinipussien vero ei noussut.

![Jakeluvelvoitteen lisäys nostaa bensiinin hintaa. Kuva: Antro Valo / Yle](https://images.cdn.yle.fi/image/upload/c_crop,h_3510,w_6240,x_0,y_489/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1676634432/39-107437463ef67f84c1ee)

## Ulkomaalaislaki

Ulkomaalaislakiin tuli vuoden alussa muutoksia. Kansainvälinen suojelu muuttuu väliaikaiseksi ja lupien kesto lyhenee.

Turvapaikan ja turvapaikan jatkoluvan saa nyt 3 vuodeksi aiemman 4 vuoden sijaan.

Myös rikokset Suomessa vaikuttavat päätöksiin enemmän kuin ennen. Turvapaikkaa ei saa tai sen menettää, jos hakija on tuomittu törkeästä rikoksesta tai hän on vaaraksi yhteiskunnalle.

![Passi ja henkilökortti kallistuivat tänä vuonna. Kuva: Yle News](https://images.cdn.yle.fi/image/upload/c_crop,h_2268,w_4031,x_0,y_0/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1727955773/39-135812166fe82e4b3208)

## Passi ja henkilökortti

Passin ja henkilökortin hinnat nousivat tänä vuonna.

Passi maksaa poliisin verkkopalveluissa nyt 53 euroa ja poliisiaseman asiakaspalvelussa 57 euroa. Hinnat nousivat 9 ja 7 euroa.

Henkilökortin maksu on nyt 63 euroa verkossa ja 67 euroa poliisiasemalla. Henkilökortin hinnat nousivat 9 ja 11 euroa.

## Kertaus

Uutisviikon aihe oli tällä kertaa muutokset vuonna 2025 osa 1.

Tämä uutisviikko on kaksiosainen. Kerromme lisää muutoksista uutisviikon seuraavassa osassa. Tavataan taas, kuulemiin!

