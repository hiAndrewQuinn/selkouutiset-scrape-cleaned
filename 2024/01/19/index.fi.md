# TV \| Selkouutiset \| perjantai 19.1.2024

Lakot. Jäänmurtajat. Avantouinti. Matkamessut. Sää.

## Lakot

Ensin lakkouutinen.

Työntekijöiden ammattiliitot ovat päättäneet järjestää lakkoja.

Lakot järjestetään helmikuun alussa. Ne kestävät 2 päivää.

Lakkoon menee esimerkiksi 60 000 työntekijää, jotka kuuluvat Teollisuusliittoon.

Lakot pysäyttävät työt monissa firmoissa. Lakkoja on yli 700 työpaikalla.

Ammattiliitot järjestävät lakkoja helmikuun alussa.

Lakot ovat poliittisia. Ammattiliitot ovat suuttuneet hallitukselle, koska hallitus aikoo heikentää sosiaaliturvaa ja työntekijöiden oikeuksia.

## Jäänmurtajat

Sitten uutinen jäänmurtajista.

Jäänmurtajien työt ovat alkaneet tänä talvena aikaisin.

Tässä merelle lähtee jäänmurtaja Urho.

Kovien pakkasten takia meri jäätyi aikaisemmin kuin tavallisesti.

Siksi laivat tarvitsevat jo jäänmurtajien apua. Jäänmurtajat avaavat reitin muille laivoille.

Jäänmurtajien työt alkoivat aikaisin.

Suomella on 8 jäänmurtajaa. Niistä jo 7 murtaa jäätä Suomen merialueella.

## Avantouinti

Sitten asiaa avantouinnista.

Avantouinti on suosittu harrastus Suomessa.

Tämä avantouintipaikka on Seinäjoella.

**Juhani Kalliokoski** ui avannossa 4 kertaa viikossa:

*Se on kivaa. Sitten kun menee kotiin, on niin mukava olo, kun on käynyt täällä.*

Avantouinti on suosittu harrastus.

Tutkijat sanovat, että avantouinti on terveellistä.

Avantouinti vähentää stressiä ja kipuja sekä ehkäisee flunssaa.

## Matkamessut

Kerrotaan vielä, että Helsingissä on viikonloppuna Matkamessut.

Kylmän ja lumisen talven keskellä suomalaiset unelmoivat lomasta etelän lämmössä.

Suomalaiset tykkäävät matkustaa esimerkiksi Espanjaan, joka on nyt Matkamessujen partnerimaa.

Eniten suomalaiset matkustavat kuitenkin naapurimaihin Ruotsiin ja Viroon.

## Sää

Vielä sääennuste.

Huomenna aurinko paistaa melkein koko maassa. Etelässä ja lännessä voi olla myös pieniä pilvisiä alueita.

Päivä on kylmä, pakkasta on maan etelä- ja keskiosassa 10-25 astetta ja pohjoisessa 20-40 astetta.

