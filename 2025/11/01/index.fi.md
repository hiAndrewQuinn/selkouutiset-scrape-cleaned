# Radio | Uutisviikko selkosuomeksi | 1.11.2025

Hyvinvointialueen vanhat laskut

Kuuntele

Voit lukea uutiset samanaikaisesti alta.

## Hyvinvointialueen vanhat laskut

Uutisviikon aihe on tällä kertaa hyvinvointialueen vanhat laskut.

Varsinais-Suomen hyvinvointialue on lähettänyt ihmisille perintäkirjeitä vanhoista laskuista.

Laskujen syy on sosiaali- ja terveyspalveluiden maksut. Osa laskuista on monta vuotta vanhoja.

Monet ihmiset ovat yllättyneet suurista laskuista ja he ovat pyytäneet apua ja neuvoja.

Kerromme nyt lisää hyvinvointialueen laskuista.

![Hannu Lahti istuu pöydän ääressä ja pitää laskua kädessään.](https://images.cdn.yle.fi/image/upload/c_crop,h_3375,w_6000,x_0,y_560/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1761304637/39-154337168fb5e4cd1a7e)

Avaa kuvien katselu

Hannu Lahti sai 17 000 euron perintäkirjeen. Kuva: Markku Pitkänen / Yle

## 17 000 euron lasku

Varsinais-Suomen hyvinvointialue on lähettänyt perintäkirjeen noin 26 000 ihmiselle.

Yksi heistä on turkulainen **Hannu Lahti**, joka sai yli 17 000 euron laskun.

Lahden äiti asuu palvelutalossa. Lahti ei ehkä ole saanut kaikkia äidin palveluasumisen laskuja. Siksi osa laskuista on mennyt perintään.

Monet ihmiset ihmettelevät, miksi laskuja peritään perintätoimiston kautta, vaikka maksuista ei ole lähetetty ensin tavallista laskua.

Perinnässä on jopa 3 vuotta vanhoja maksuja ilman erittelyä.

Laskuja on lähetetty myös ihmisille, jotka ovat jo kuolleet.

## Kuluttajaviranomainen

Kuluttajaviranomainen sanoo, että laskujen pitää olla selviä ja laskut pitää lähettää nopeasti.

Laskujen lähettäminen ei saa kestää kuukausia tai vuosia.

Jos perintäkirjeen lasku on suuri, asiakkaalla on oikeus pyytää maksuaikaa.

## Asiantuntijat

Hyvinvointialueen johtajat sanovat, että vanhojen laskujen syy on tekniset ongelmat.

He pahoittelevat tilannetta ja lupaavat, että asiakkaille annetaan alkuperäiset laskut ja lisätietoja.

Asiantuntijat arvostelevat tapaa, jolla hyvinvointialueen laskuja peritään.

Professori **Tuomas Hupli** sanoo, ettei suurta laskua kannata maksaa, jos laskun aiheista ei saa tarkkaa tietoa.

Perintätoimiston käyttö lisää myös asiakkaiden kuluja ja vaivaa.

![Jaettu kuva, jossa toisessa reunassa Varhan logo talon seinässä ja toisessa erittely avoimista saatavista.](https://images.cdn.yle.fi/image/upload/c_crop,h_1078,w_1918,x_1,y_88/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1761897113/39-1546675690469814b949)

Avaa kuvien katselu

Varsinais-Suomen hyvinvointialue on lähettänyt kymmeniätuhansia perintäkirjeitä vanhoista laskuista. Kuva: Markku Pitkänen / Yle, Kimmo Gustafsson / Yle

## Maksuaika

Varsinais-Suomen hyvinvointialue on päättänyt keskeyttää uusien perintäkirjeiden lähettämisen.

Osa laskuista on kuitenkin aiheellisia ja ne pitää maksaa.

Hyvinvointialue sanoo, että asiakkaat voivat saada jopa 12 kuukautta maksuaikaa.

Isoihin laskuihin voi saada jopa 3 vuotta maksuaikaa.

## Kertaus

Uutisviikon aiheena oli Varsinais-Suomen hyvinvointialueen perintäkirjeet.

Kymmenet tuhannet ihmiset ovat saaneet perintäkirjeitä vanhoista laskuista.

Hyvinvointialue sanoo, että syy on tekniset ongelmat.

Viranomaiset ja asiantuntijat neuvovat, että lasku kannattaa tarkistaa. Jos lasku on iso, sen maksamiseen voi pyytää lisää maksuaikaa.

Tämä oli uutisviikko selkosuomeksi. Tavataan taas, kuulemiin!

(*Päivän kysymykset - Päivän kysymysten julkaiseminen on päättynyt 26.10.* )
