# Radio | Uutisviikko selkosuomeksi | sunnuntai 18.1.2026

Grönlanti. Iran. Maahanmuuttajien sosiaaliturva. Suomalaisten toimintakyky. Kaamos

Kuuntele

Voit lukea uutiset samanaikaisesti alta.

## Grönlanti ja Trumpin tulliuhkaus

![Presidentti Donald Trumpin vaatimuksia vastustavien grönlantilaisten mielenosoitus Nuukissa.](https://images.cdn.yle.fi/image/upload/c_crop,h_2376,w_4226,x_0,y_286/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1768733437/39-1583159696c92c6c91eb)

Avaa kuvien katselu

Grönlannissa ja Tanskassa osoitettiin lauantaina mieltä USA:n uhkailuja vastaan.  Kuva: Alessandro Rampazzo / AFP

Aluksi aiheena on Grönlanti.

USA on esittänyt uusia uhkauksia, joilla se yrittää saada Grönlannin saaren.

USA uhkaa monia Euroopan maita uusilla tuontitulleilla helmikuun alusta lähtien. Presidentti Trump sanoo, että tullit ovat voimassa siihen asti, että USA saa ostaa Grönlannin.

Uhkaus koskee 8 Euroopan maata, myös Suomea.

Grönlanti on itsehallintoalue ja osa Tanskaa. Tanska ja Grönlanti ovat molemmat sanoneet, että Grönlanti ei ole kaupan.

## Iranin mielenosoitukset

![Iranin johtaja Ali Kahmenei istuu sivuttaiskuvassa hieroen partaansa.](https://images.cdn.yle.fi/image/upload/c_crop,h_1292,w_2297,x_0,y_138/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1768387346/39-158101269676fb05cf45)

Avaa kuvien katselu

Iranissa korkeinta valtaa käyttää uskonnollinen johtaja ajatollah Ali Khamenei. Häntä ei ole valittu vaaleilla. Kuva: Iranin kuvatoimisto / AOP

Sitten kerromme Iranin mielenosoituksista.

Tuhansia ihmisiä on kuollut Iranin mielenosoituksissa.

Kuolleita on ainakin noin 3500, sanoo ihmisoikeusjärjestö IHR, jonka päämaja on Norjassa. Lisäksi ainakin 18 000 ihmistä on vangittu.

Iran on kuitenkin katkaissut yhteydet muuhun maailmaan, joten on vaikea saada tietoa, mitä maassa oikeasti tapahtuu.

## Maahanmuuttajien sosiaaliturva

![Nagny Iyamu tekee työhakemusta, Saku Kujala avustaa.](https://images.cdn.yle.fi/image/upload/c_crop,h_3195,w_5680,x_0,y_0/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1768393659/39-1581170696785eceb538)

Avaa kuvien katselu

Työnhakuklubilla Vantaalla Nagny Iyamu tekee työhakemusta ja Saku Kujala avustaa häntä Kuva: Mårten Lampén / Yle

Nyt kotimaan uutinen hallituksen uudesta lakihankkeesta.

Hallitus aikoo leikata maahanmuuttajien sosiaaliturvaa kielitaidon perusteella.

Hallitus ehdottaa, että työtön maahanmuuttaja saa joko kotoutumistukea tai yleistukea sen mukaan, kuinka kauan hän on asunut ja tehnyt työtä Suomessa. Kotoutumismistuki on 80 euroa pienempi kuin yleistuki.

Jos maahanmuuttaja osaa suomea tai ruotsia tarpeeksi hyvin, hänelle maksetaan kielilisää. Silloin kotoutumistuki on yhtä suuri kuin yleistuki.

## Suomalaisten toimintakyky

![Yläasteikäisiä tyttöjä ringissä puhelimet kädessään.](https://images.cdn.yle.fi/image/upload/c_crop,h_3375,w_6000,x_0,y_0/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1728306164/39-133722866c73ae376c13)

Avaa kuvien katselu

Monissa maissa harkitaan sosiaalisen median kieltoa lapsille ja nuorille. Myös pääministeri Petteri Orpo kannattaa some-kieltoa alle 15-vuotiaille. Kuva: Sanni Isomäki / Yle

Sitten aiheena suomalaisten huono kunto.

Suomalaisten toimintakyky on heikentynyt, kertoo UKK-instituutin uusi tutkimus.

Ihmisillä on enemmän painoa ja he liikkuvat ja nukkuvat vähemmän kuin ennen.

Suomen uusi tavoite on parantaa ihmisten toimintakykyä.

Pääministeri Petteri Orpo ehdottaa, että sosiaalisen median käyttö kielletään alle 15-vuotiailta. Silloin lapsille ja nuorille jää enemmän aikaa liikunnalle ja muille harrastuksille.

## Kaamos

![Auringon säteet näkyvät tunturilla. Kuvassa mies ja koira.](https://images.cdn.yle.fi/image/upload/c_crop,h_2265,w_4028,x_0,y_166/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1737111237/39-1407920678a351258f4a)

Avaa kuvien katselu

Kaamos päättyi lauantaina Nuorgamissa. Kuva: Anni-Saara Paltto / Yle

Lopuksi kerromme, että kaamos on päättynyt Suomen pohjoisimmassa kylässä.

Nuorgamissa Utsjoella aurinko nousi tänään sunnuntaina ensimmäistä kertaa melkein 2 kuukauteen. Päivän pituus oli tunti ja 17 minuuttia.
