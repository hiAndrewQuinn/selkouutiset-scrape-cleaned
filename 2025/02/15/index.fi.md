# Radio \| Uutisviikko selkosuomeksi \| lauantai 15.2.2025

Työehtosopimusneuvottelut

Suomessa on ollut viime kuukausina paljon lakkoja ja muita työtaistelutoimia.

Monella alalla neuvotellaan nyt uudesta työehtosopimuksesta. Lakoilla halutaan vauhdittaa neuvotteluja.

Nyt kerromme asiasta lisää.

## Työtaistelut

![Teknologiateollisuudessa on ollut useita lakkoja joulukuusta lähtien. Kuva: Jarkko Heikkinen / Yle](https://images.cdn.yle.fi/image/upload/c_crop,h_3375,w_6000,x_0,y_71/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1737955919/39-14121966797198f91c11)

Monilla aloilla on nyt menossa lakkoja tai muita työtaistelutoimia.

Esimerkiksi teknologiateollisuudessa työntekijät ovat lakkoilleet jo joulukuusta lähtien.

Kaupan alaa taas uhkaa iso lakko ensi viikolla.

Työtaisteluja käyvät myös esimerkiksi Finnairin lentäjät, hiihtokeskusten työntekijät ja elintarvikealan työntekijät. Näillä aloilla on esimerkiksi vuoronvaihto-, varallaolo- ja ylityökieltoja.

## Työn vähimmäisehdot

![Kaupan alalla voi alkaa lakko ensi viikolla. Kuva: Esa Huuhko / Yle](https://images.cdn.yle.fi/image/upload/c_crop,h_3016,w_5363,x_0,y_250/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1685615473/39-1118964646e02f001795)

Työtaisteluja on nyt paljon sen takia, että monilla aloilla vanha työehtosopimus on päättynyt ja uudesta ei ole vielä syntynyt sopua.

Kun neuvottelut jumittavat, työntekijät yrittävät saada tahtoaan läpi lakoilla tai muilla työtaistelutoimilla.

Työnantajien työtaistelukeino taas on työsulku. Työsulun aikana työantaja ei päästä työntekijöitä töihin eikä maksa heille palkkaa.

Työehtosopimukset ovat tärkeitä. Niissä sovitaan työn vähimmäisehdoista, jotka koskevat koko alaa. Niissä sovitaan esimerkiksi palkoista, työajoista ja lomista.

## Valtakunnansovittelija

![Anu Sajavaara on valtakunnansovittelija. Kuva: Petteri Bülow / Yle](https://images.cdn.yle.fi/image/upload/c_crop,h_2214,w_3936,x_0,y_83/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1737545410/39-14101166790d53d8470f)

Työehtosopimuksesta neuvottelevat työnantajien ja työntekijöiden järjestöt. Kun neuvottelut eivät etene, valtakunnansovittelija tulee apuun. Sovittelijan tehtävä on löytää ratkaisu, jonka kaikki voivat hyväksyä.

Huomenna sununtaina valtakunnansovittelija sovittelee teknologiateollisuuden ja kaupan alan työriitoja. Jos sopua ei löydy, teknologiateollisuudessa lakot jatkuvat, ja kaupan alalla lakot alkavat ensi viikolla.

## Kertaus

Uutisviikossa puhuimme työehtosopimuksista.

Monilla aloilla neuvotellaan nyt uudesta työehtosopimuksesta.

Työehtosopimuksessa sovitaan työn vähimmäisehdoista, jotka koskevat koko alaa.

Työntekijät voivat yrittää vauhdittaa neuvotteluja esimerkiksi lakoilla, työnantajat taas voivat julistaa työsulun.

Valtakunnansovittelijan tehtävä on löytää ratkaisu, jonka kaikki voivat hyväksyä.

Tämä oli Uutisviikko selkosuomeksi. Kuulemiin!

