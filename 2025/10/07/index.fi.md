# TV | Selkouutiset | tiistai 7.10.2025

Kiinalaiset verkkokaupat. Vantaan kouluruoka. Arkkitehtuurin Finlandia-palkinto. Sää.

## Paketteja Kiinasta

Aluksi uutinen verkkokaupasta.

Kiinalaiset verkkokaupat valtaavat Suomen ja Euroopan markkinoita.

EU:n alueelle tuli viime vuonna 4,6 miljardia verkkokauppapakettia. Tulli sanoo, että melkein kaikki tulivat Kiinasta.

Suomeen taas tuli viime vuonna yli 28 miljoonaa pakettia. Tänä vuonna paketteja tulee ehkä jo yli 50 miljoonaa.

Kiinalaisista verkkokaupoista tulee niin paljon paketteja, että Tulli ei ehdi tarkastaa niitä kaikkia.

Suomalaiset tilaavat Kiinasta etenkin naisten vaatteita, halpoja koruja ja kodin pikkutavaraa. Tulli sanoo, että yhden paketin keskimääräinen arvo on 6 euroa.

## Kasvisruokaa kouluihin

Sitten aiheena on kouluruoka.

Vantaa haluaa lisätä kasvisruokaa koulujen ja päiväkotien ruokailussa.

Nyt kasvisruokaa on noin 20 prosenttia. Tavoite on, että 10 vuoden kuluttua sitä on jo yli 60 prosenttia.

Vantaa haluaa lisätä kasvisruoan määrää kouluissa terveys- ja ympäristösyistä.

Aino Pesonen, Eliel Blom ja Milla Nordfors Korson Ruusuvuoren koulusta syövät kasvisruokaa mielellään.

\- Onhan se ihan hyvä juttu, koska sit siihen ei mee niin paljon eläimistä, tai eläimiä ei kulu niin paljon.

\- Mua se ei yhtään haittaa. Mun mielestä kasvisruoka on ihan yhtä hyvää kuin liharuoka.

\- Mun mielestä se on tosi kiva asia. Yleensä se kasvisruoka on tosi hyvää, täällä koulussa ainakin.

## Arkkitehtuuri-palkinto

Vielä arkkitehtuuria.

Arkkitehtuurin Finlandia-palkinnon saa tänä vuonna metsäyhtiö Stora Enson uusi pääkonttori. Rakennus valmistui viime vuonna Helsingin Katajanokalle.

Se on Suomen suurin massiivipuusta tehty rakennus. Aula ja kattopuutarha ovat julkista tilaa eli niitä saa mennä vapaasti katsomaan. Terassilta näkyy Helsingin merimaisema.

Stora Enson uusi pääkonttori saa arkkitehtuurin Finlandia-palkinnon. Rakennuksen on suunnitellut helsinkiläinen Anttinen Oiva -arkkitehdit.

## Keskiviikon sää

Vielä sääennuste.

Keskiviikkona sadealue liikkuu Suomen yli lännestä itään. Sade on runsasta.

Etelätuuli on voimakasta.

Lämmintä on noin 10 astetta.
