# TV \| Selkouutiset \| tiistai 14.5.2024

Lämpöpumput. Ahtisaaren muistomerkki. MM-jääkiekko. Sää.

## Lämpöpumput

Ensin uutinen lämmityksestä.

Lämpöpumppujen käytössä on huomattu ongelmia.

Monet taloyhtiöt ovat hankkineet lämpöpumppuja, koska öljyn ja kaasun hinta on noussut.

Lämpöpumppu ottaa lämpöenergiaa esimerkiksi ilmasta tai maasta ja käyttää sitä rakennuksen lämmitykseen.

Tällaiset isot lämpöpumppujärjestelmät eivät ole kuitenkaan toimineet aina hyvin. Rahaa on säästynyt lämmityksessä vain vähän.

Usein syynä on se, että taloyhtiöt eivät osaa käyttää lämpöpumppujen automaatiota.

Lämpöpumppujen käytössä on ongelmia.

Siksi kiinteistöala toivoo kaikille yhteisiä ohjeita lämpöpumppujen suunnitteluun ja rakentamiseen.

## Ahtisaaren muistomerkki

Sitten uutinen muistomerkistä.

Presidentti Martti Ahtisaaren muistomerkki on valittu.

Muistomerkistä tulee oliivinlehden muotoinen. Oliivinlehti on rauhan symboli, ja Ahtisaari tunnettiin rauhantyöstä.

Muistomerkin suunnittelija on Harri Pakarinen. Pakarisen suunnitelma esiteltiin eilen, ja paikalla oli myös Ahtisaaren perhe.

Presidentti Ahtisaaren muistomerkki on siis valittu.

Muistomerkki tulee Helsingin Hietaniemen hautausmaalle, jossa on Ahtisaaren hauta. Ahtisaari kuoli viime vuonna.

Martti Ahtisaari oli Suomen presidentti vuodesta 1994 vuoteen 2000. Hän sai Nobelin rauhanpalkinnon vuonna 2008.

## Jääkieon MM-kilpailut

Sitten urheilua.

Suomi voitti eilen Norjan jääkiekon MM-kilpailuissa eli maailmanmestaruuskilpailuissa. Suomi voitti pelin 4 - 1.

Suomen maalintekijät olivat Oliver Kapanen ja Arttu Hyry. Molemmat tekivät 2 maalia.

Näin Suomi voitti eilen jääkiekon MM-kilpailuissa Norjan.

Suomi on pelannut nyt 3 peliä. Sunnuntaina Suomi voitti Britannian.

Suomen ensimmäinen peli oli Tšekkiä vastaan. Suomi hävisi Tšekille yhdellä maalilla.

Seuraavaksi Suomi pelaa Itävaltaa vastaan torstaina.

## Sää

Vielä sääennuste.

Huomenna aurinko paistaa suuressa osassa maata.

Päivä on lämmin, maan keskiosassa on jopa hellettä. Lapissa on viileää ja puolipilvistä.

Koko maassa on poutaa eli ei sada.

