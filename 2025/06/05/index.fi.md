# TV | Selkouutiset | torstai 5.6.2025

Puoluekannatus. Niityt. Kesäteatteri. Sää

## Puoluekannatus

Aluksi uutinen politiikasta.

Suomen suosituin puolue on nyt SDP. Näin kertoo Ylen uusi kannatusmittaus.

SDP:n kannatus on yli 25 prosenttia.

Toiseksi eniten kannatusta on kokoomuksella. Sen kannatus on yli 21 prosenttia. Kokoomuksen kannatus nousi mittauksessa.

Kolmanneksi eniten kannatusta saa keskusta ja neljänneksi eniten perussuomalaiset.

SDP ja keskusta eivät ole hallituksessa. Ne ovat oppositiossa.

Hallituksessa ovat kokoomus ja perussuomalaiset sekä kristillisdemokraatit ja RKP.

SDP on Ylen mittauksessa suosituin puolue.

## Niityt

Seuraavaksi uutinen niityistä.

Niityt eli kukkakedot voivat vähetä, koska kotieläimet eivät enää syö vapaasti ulkona.

Esimerkiksi lampaat hoitavat niittyjä, kun ne syövät haitallisia kasveja. Silloin niityt pysyvät avoimina.

Niityt ovat tärkeitä luonnolle. Niityillä kasvaa erilaisia kukkia, jotka ovat tärkeitä hyönteisille.

Valtio toivoo, että niittyjä lisätään. Valtio on kuitenkin vähentänyt rahaa, jota se maksaa maanviljelijöille niittyjen hoitamisesta.

Niityt voivat vähetä, jos kotieläimet eivät enää syö niityillä.

## Kesäteatteri

Lopuksi uutinen kesäteatterista.

Tampereella Pyynikin kesäteatteri täyttää 70 vuotta. Pyynikin kesäteatterissa esitetään tänä kesänä Tuntematon sotilas -näytelmä.

*–Mikä teidän nimenne on?*

*–Rokkahan mie oon. Antero on etunimi.*

Näytelmä kertoo suomalaisista sotilaista jatkosodassa.

Tuntematon sotilas -kirjan on kirjoittanut Väinö Linna. Kirja julkaistiin jo vuonna 1954. Siitä on tehty monta elokuvaa ja teatteriesitystä.

Pyynikin kesäteatterissa Tuntematon sotilas esitettiin ensimmäisen kerran jo vuonna 1967.

Pyynikin kesäteatteri täyttää 70 vuotta.

## Sää

Vielä sääennuste.

Perjantaina on pilvistä, mutta aurinko voi paistaa.

Pohjoisessa ja etelässä voi sataa vähän.

Lämpötila on 15...20 astetta.
