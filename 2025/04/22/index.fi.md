# TV \| Selkouutiset \| tiistai 22.4.2025

Paavin kuolema. Kahvin hinta. Euroviisut ja politiikka. Sää.

## Paavi on kuollut

Aluksi suru-uutinen.

Katolisen kirkon johtaja paavi Franciscus on kuollut. Argentiinalaissyntyinen paavi kuoli 88-vuotiaana eilen aamulla.

Vielä toissa päivänä hän osallistui pääsiäisenviettoon Pietarinkirkossa Vatikaanissa.

Franciscus valittiin roomalaiskatolisen kirkon paaviksi vuonna 2013.

Hän halusi uudistaa Vatikaanin hallintoa ja puuttui myös lasten seksuaaliseen hyväksikäyttöön katolisen kirkon piirissä.

Paavi Franciscuksen puheissa toistuivat yhteiskunnan vähäosaiset ja muiden hylkimät ihmiset.

Katolisen kirkon johtaja paavi Franciscus on kuollut.

Hautajaiset täytyy pitää enintään 6 päivän kuluessa kuolemasta.

## Kahvin hinta on noussut

Sitten kahvin hinnasta.

Kahvin hinta on noussut paljon.

Yle laski, kuinka paljon on kallistunut, jos juo joka päivä 3 mukia kahvia.

Vuosi sitten se maksoi yli 180 euroa ja tämän hetken hinnalla yli 280 euroa vuodessa.

Testin kahvi oli Juhla-mokkaa ja hinnat S-ryhmän verkkokaupasta.

Kahvin hintaan vaikuttavat esimerkiksi USA:n tullipolitiikka ja luonnonolot. Raakakahvin hinta on nyt historiallisen korkealla.

Suomessa kuitenkin ruokakaupat päättävät itse myyntihinnasta. Siksi monet seuraavat tarkkaan tarjouksia.

## Euroviisut ja politiikka

Lopuksi Euroviisuista.

Politiikka ei kuulu Euroviisuihin. Tätä asiaa kisajärjestäjä Euroopan yleisradiounioni EBU toistaa.

Ylen dokumenttisarja kuitenkin kertoo, että politiikka on ollut osa kilpailua alusta lähtien. Dokumentin nimi on Euroviisut: sotaa ja lovee.

Viime vuoden kilpailu Ruotsissa oli ehkä kaikkien aikojen poliittisin. Gazan sodan vuoksi mielenosoittajat vaativat, että Israel pitää sulkea pois kilpailusta.

Tänä vuonna halutaan, että politiikka pysyy pois Euroviisuista.

Nyt kuullaan useita humoristisia esityksiä, kuten suomalaisbändi KAJ'n Bara bada bastu, joka edustaa Ruotsia.

## Sää

Vielä sääennuste.

Keskiviikkona sää vaihtelee.

Lähes koko maassa voi sataa.

Etelässä ja idässä lämpötila on alle 10 astetta, pohjoisessa ja lännessä on viileämpää.

