# Radio | Uutisviikko selkosuomeksi | sunnuntai 27.7.2025

Elokuvaohjaaja Naima Mohamud tekee historiaa

Kuuntele

Voit lukea uutiset samanaikaisesti alta.

Uutisviikossa tutustumme elokuvaohjaaja Naima Mohamudiin. Hän ohjaa pitkän elokuvan Suomessa.

## Naima Mohamud tekee elokuvahistoriaa

![Somalialaissyntyinen Naima Mohamud Oodi-kirjastossa.](https://images.cdn.yle.fi/image/upload/c_crop,h_1328,w_2362,x_996,y_565/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1752749351/39-14948986878cf1b84ec8)

Avaa kuvien katselu

Naima Mohamudin tarina on kuin elokuvasta. Hän päätti 14-vuotiaana ryhtyä ohjaajaksi, lähti seikkailuun, kohtasi haasteita ja tukijoita – ja palaa nyt voittajana kotiin. Kuva: Berislav Jurišić / Yle

Somalialaissyntyinen Naima Mohamud tekee historiaa. Hän on ensimmäinen tummaihoinen nainen, joka ohjaa pitkän fiktioelokuvan Suomessa.

Naima Mohamud alkaa syyskuussa ohjata Halima-elokuvaa. Siinä on osia Mohamudin omasta elämästä.

Elokuvan Halima on 10-vuotias somalityttö, jonka perhe muuttaa Suomessa usein. Ystäviä ei ole.

Halima pakenee mielikuvitusmaailmaan, jossa hän on suuri poptähti.

Elokuva on saanut Suomen elokuvasäätiöltä tukea 700 000 euroa.

## Mohamud kiinnostui ohjaamisesta jo nuorena

![Somalialaissyntyinen Naima Mohamud Oodi-kirjastossa.](https://images.cdn.yle.fi/image/upload/c_crop,h_2638,w_4690,x_5,y_154/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1752749335/39-14948966878cf1a0b52a)

Avaa kuvien katselu

Mohamud sanoo, että hän on ehkä koko Pohjoismaiden ensimmäinen tummaihoinen nainen, joka ohjaa pitkän elokuvan. Kuva: Berislav Jurišić / Yle

Naima Mohamudin perhe muutti Somaliasta Suomeen vuonna 1990. Mohamud oli silloin 2-vuotias.

Perhe asui Mikkelissä, Järvenpäässä, Jyväskylässä ja Helsingissä.

Naima Mohamud halusi jo teini-iässä ohjaajaksi.

Hän lainasi kirjastosta käsikirjoitusoppaita ja tarjosi 14-vuotiaana elokuvaideaa Tähkäyö-kirjasta. 15-vuotiaana hän tarjosi Ylelle käsikirjoitusta lyhytelokuvasta.

Sopimuksia ei vielä tullut, mutta kokemusta tuli.

Mohamudiin vaikutti erityisen voimakkaasti James Cameronin elokuva Titanic vuodelta 1997.

![Titanic](https://images.cdn.yle.fi/image/upload/c_crop,h_720,w_1280,x_0,y_0/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1447677400/17-387925649cdbd4f63a)

Avaa kuvien katselu

Kuva: James Cameron

## Mohamud on opiskellut paljon elokuva-alaa

![Somalialaissyntyinen Naima Mohamud Oodi-kirjastossa.](https://images.cdn.yle.fi/image/upload/c_crop,h_2685,w_4774,x_0,y_602/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1752749294/39-14948916878cf16c0b62)

Avaa kuvien katselu

Kirjasto on aina ollut Naima Mohamudille tärkeä. Siksi hänet kuvattiin kirjasto Oodissa Helsingissä. Kuva: Berislav Jurišić / Yle

Naima Mohamud muutti 18-vuotiaana Lontooseen, jossa hän teki elokuva-alan kandidaatin tutkinnon. Hän opiskeli elokuvantekoa myös Los Angelesissa.

Lontoossa hän pääsi keskustelemaan ohjaaja James Cameronin kanssa. Mohamud odotti kuuluisaa ohjaajaa monta tuntia hotellin aulassa.

Cameron sanoi Mohamudille tärkeät sanat: ”Voit kohdata 20 000 ihmistä, jotka sanovat, että et onnistu. Tarvitset vain yhden ihmisen, joka uskoo sinuun. Se yksi ihminen voit olla sinä itse.”

Nyt 37-vuotias Naima Mohamud on naimissa ja asuu Dublinissa Irlannissa. Hän tekee loppuun dokumenttisarjaa lapsista, joilla on intohimoinen suhde jalkapalloon.

Hän on tehnyt 3 lyhytelokuvaa, joista yksi on palkittu kansainvälisillä festivaaleilla.

## Kertaus

Uutisviikon aihe oli elokuvaaja Naima Mohamud.

Hän on ensimmäinen tummaihoinen nainen, joka ohjaa pitkän fiktioelokuvan Suomessa.

Mohamud toivoo, että lapset saavat Halima-elokuvasta itsevarmuutta.

Uutisviikko jälleen ensi lauantaina. Kuulemiin!
