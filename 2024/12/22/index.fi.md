# Radio \| Uutisviikko selkosuomeksi \| sunnuntai 22.12.2024

Suomalaiset jouluruoat

## Suomalainen jouluruokaperinne

Uutisviikon aihe on tällä kertaa suomalaiset jouluruoat.

Suomalainen jouluruokaperinne on melko nuori. Vielä 1800-luvulla Suomessa ei ollut erityisiä jouluruokia. Jouluna syötiin paremmin kuin arkena, mutta eri kodeissa syötiin monia eri ruokia.

Nykyinen jouluruokaperinne on syntynyt 1900-luvulla.

Kerromme nyt suosituimmista suomalaisista jouluruoista.

## Kinkku ja laatikot

Suosituin jouluruoka on kinkku. Kinkku paistetaan hitaasti. Kinkun pinta koristellaan sinapilla, korppujauholla ja neilikoilla. Lautasella kinkkusiivujen päälle sivellään sinappia.

Noin 70 prosenttia suomalaisista haluaa syödä jouluna kinkkua. Kinkkuja myydään jouluna noin 6 miljoonaa kiloa.

Kinkun kanssa syödään lanttulaatikkoa. Se tehdään lantusta, mausteista ja siirapista ja paistetaan uunissa.

Muita joulupöydän laatikoita ovat porkkanalaatikko ja perunalaatikko.

![Kinkku koristellaan joulupöytään. Kinkun kanssa maistuvat herneet ja laatikot, esimerkiksi lanttulaatikko. Kuva: Helsingin kaupunginmuseo / Volker von Bonin](https://images.cdn.yle.fi/image/upload/c_crop,h_675,w_1200,x_0,y_206/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1607600945/39-7529245fd20ac4c750c)

## Kylmät kalaruoat

Jouluruokailu aloitetaan yleensä kylmillä kalaruoilla.

Suosituin kylmä kalaruoka on graavilohi. Lohifileeseen laitetaan suolaa, sokeria ja tilliä ja se kypsyy jääkaapissa 1 tai 2 päivää.

Sitten lohi leikataan ohuiksi siivuiksi. Myös siika on suosittu graavikala.

Muita joulun kylmiä kalaruokia ovat esimerkiksi sillit ja silakat mausteliemessä.

Myös kylmäsavulohi ja lämminsavulohi ovat suosittuja joulun kalaruokia.

![Graavilohi leikataan ohuiksi siivuiksi. Kuva: Simo Pitkänen / Yle](https://images.cdn.yle.fi/image/upload/c_crop,h_2160,w_3840,x_0,y_360/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1576853339/39-6256115dfcdf38f0729)

## Rosolli

Joulupöydän salaatti on rosolli. Rosollissa on keitettyä perunaa, punajuurta, porkkanaa, omenaa ja sipulia.

Myös sienisalaatti kuuluu monien suomalaisten joulupöytään.

Joulupöydän leipä on joululimppu. Se on mausteinen ja hieman makea tumma leipä.

![Rosollin kanssa tarjotaan vaaleanpunaista kastiketta, joka tehdään kermaviilistä tai kermavaahdosta ja värjätään punajuurella. Kuva: Simo Pitkänen / Yle](https://images.cdn.yle.fi/image/upload/c_crop,h_2160,w_3840,x_0,y_360/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1576853278/39-6256105dfcdf0335d3c)

## Riisipuuro

Jouluna syödään myös riisipuuroa. Sitä syödään esimerkiksi aamulla tai päivällä.

Riisipuuro yleistyi 1800-luvun lopussa, kun Suomeen alettiin tuoda junalla riisiä.

Riisipuuron päälle ripotellaan kanelia ja sokeria. Jotkut tykkäävät syödä riisipuuroa esimerkiksi luumukeiton kanssa.

Riisipuuroon pannaan manteli. Vanha uskomus on, että manteli tuo onnea sille, joka saa mantelin.

![Riisipuuron päälle ripotellaan kanelia. Lautaselle voi kaataa myös maitoa.](https://images.cdn.yle.fi/image/upload/c_crop,h_3064,w_5447,x_0,y_0/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1671108963/39-1048880639b193a5c924)

## Glögi

Joulun ajan juoma on glögi. Se on maustettua mehua tai viiniä, joka kuumennetaan.

Glögin mausteita ovat esimerkiksi kaneli, neilikka ja anis.

Glögi on tullut Suomeen Ruotsista. Kuuma glögi lämmittää esimerkiksi ulkoilun jälkeen.

Joulun suosituimpia leivonnaisia ovat piparkakut ja luumutortut.

![Kuuma glögi lämmittää esimerkiksi ulkoilun jälkeen. Kuva: YLE/Arja Lento](https://images.cdn.yle.fi/image/upload/c_crop,h_1140,w_2028,x_0,y_168/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1482221155/17-716305858e62f771cc)

## Kertaus

Uutisviikko kertoi tällä kertaa suosituimmista jouluruoista Suomessa.

Suosituin jouluruoka on kinkku ja sen kanssa laatikot. Myös kylmät kalaruoat ovat tosi suosittua jouluruokaa.

Tämä oli uutisviikko selkosuomeksi. Tavataan taas, kuulemiin!

