# Radio \| Uutisviikko selkosuomeksi \| lauantai 17.8.2024

Ukrainan vastahyökkäys Venäjälle

## Ukrainan vastahyökkäys Venäjälle

Uutisviikon aihe on Ukrainan hyökkäys Venäjän Kurskiin.

Ukraina on vallannut Venäjältä alueen Kurskissa Lounais-Venäjällä. On historiallista, että joku maa on tunkeutunut Venäjän maaperälle. Kerromme nyt lisää Ukrainan sodan tilanteesta.

## Kurskin alue

Ukraina aloitti vastahyökkäyksen Kurskiin 6. elokuuta eli melkein 2 viikkoa sitten. Ukraina sanoo, että se on vallannut jo yli 1000 neliökilometriä aluetta Venäjällä. Alue on vähän isompi kuin esimerkiksi Suomessa Helsinki ja Vantaa yhteensä.

Ukraina sanoo, että se on ottanut Venäjällä haltuun yli 80 asutuskeskusta.

Ukraina sanoo, että se on ottanut myös sotavankeja Venäjältä. Ukraina voi ehkä vaihtaa sotavankeja Venäjän kanssa.

![Ukrainan hyökkäys Venäjälle yllätti Venäjän ja lännen. Kuva: Venäjän puolustusministeriö / EPA](https://images.cdn.yle.fi/image/upload/c_crop,h_2018,w_3594,x_0,y_66/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1723810597/39-133322266bdb9c5e5bf2)

## Hyökkäyksen syyt

Ukrainan hyökkäykseen Venäjälle voi olla monia syitä.

Yksi syy on psykologinen. Näin sanoo sotatieteen dosentti **Ilmari Käihkö**.

Monet ukrainalaiset ovat väsyneet sotaan. Hyökkäyksellä Ukraina vahvistaa ukrainalaisten moraalia ja taisteluhalua. Ukraina näyttää ukrainalaisille ja länsimaille, että Ukraina jaksaa taistella, ja että taistelua kannattaa jatkaa.

Venäläisille Ukraina haluaa näyttää, että Venäjän ei kannata jatkaa sotaa.

Toinen syy voi olla taktinen. Ukraina haluaa ehkä, että Venäjä siirtää Kurskiin joukkoja muilta rintamilta.

Kolmas syy voi olla, että alueen valtaaminen Venäjältä parantaa Ukrainan asemaa, jos maat aloittavat rauhaneuvottelut.

## Historiallinen hyökkäys

Ukrainan hyökkäys Venäjälle on historiallinen. Mikään maa ei ole hyökännyt Venäjän alueelle 2. maailmansodan jälkeen.

Tilanne on nöyryyttävä Venäjän sotilasjohdolle ja presidentti Vladimir Putinille.

Sota tulee enemmän myös venäläisten arkeen. Venäjän on pitänyt siirtää ihmisiä turvaan Kurskin alueelta.

Venäläisten tyytymättömyys maan johtajiin kasvaa.

Suomi ja muut länsimaat hyväksyväyt Ukrainan vastahyökkäyksen Venäjälle, koska Venäjä on ensin hyökännyt Ukrainaan. Länsimaat hyväksyvät, että Ukraina saa käyttää hyökkäyksessä aseita, joita länsimaat ovat antaneet.

![Venäjä on evakuoinut eli vienyt ihmisiä turvaan Kurskista. Kuva: Kurskin alueen hallinto](https://images.cdn.yle.fi/image/upload/c_crop,h_2025,w_3600,x_0,y_350/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1723466245/39-133176566ba00711aeec)

## Kertaus

Uutisviikon aihe oli tällä kertaa Ukrainan vastahyökkäys Venäjälle. Kerrataan vielä tärkeimmät asiat.

Ukraina on onnistunut valtaamaan Venäjältä ison alueen Kurskissa Lounais-Venäjällä.

Hyökkäys on ensimmäinen ulkomaan tunkeutuminen Venäjälle 2. maailmansodan jälkeen. Siksi hyökkäys on historiallinen.

Hyökkäys on yllättänyt Venäjän ja lännen. Ukraina haluaa näyttää, että Ukraina jaksaa taistella.

Suomi ja muut länsimaat ovat hyväksyneet Ukrainan vastahyökkäyksen Venäjälle.

