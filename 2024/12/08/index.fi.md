# Radio \| Uutisviikko selkosuomeksi \| sunnuntai 8.12.2024

Lasten ylipaino

Uutisviikon aihe on tällä kertaa lasten ylipaino ja lihavuus. Monilla lapsilla on ylipainoa. Se vaikuttaa lasten terveyteen. Nyt kerromme, mistä ylipaino johtuu ja miten sitä voi estää.

## Lasten ylipaino lisääntyy

![](https://images.cdn.yle.fi/image/upload/c_crop,h_3375,w_6000,x_0,y_500/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1733216335/39-135153166ed2675b619a)

Tällä viikolla on kerrottu huolestuttavia tietoja lasten ylipainosta. Noin 25 prosenttia pojista ja noin 20 prosenttia tytöistä oli viime vuonna ylipainoisia tai lihavia. Tieto on Terveyden ja hyvinvoinnin laitoksen eli THL:n uudesta raportista.

Lasten ylipaino on lisääntynyt jo kauan. Lasten ylipaino on nyt 2 tai jopa 3 kertaa tavallisempaa kuin joitakin kymmeniä vuosia sitten.

Ylipaino on usein yksi syy sydän- ja verisuonisairauksiin. Siksi on huolestuttavaa, jos ylipaino alkaa jo lapsuudessa, sanoo THL:n kehittämispäällikkö Päivi Mäki.

## Ylipainoon on monta syytä

![Kuva: Tanja Heimonen / Yle](https://images.cdn.yle.fi/image/upload/c_crop,h_2968,w_5301,x_0,y_0/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1717153696/39-12946246659aca30f65a)

Tutkijat sanovat, että suurin syy lasten ylipainoon on ruokaympäristö. Nykyään joka puolella myydään herkkuja, jotka lihottavat.

Lasten ylipainossa on eroja Suomen eri alueiden välillä. Vähiten lasten ylipainoa on Helsingissä. Maaseudulla ylipainoa on enemmän.

Yksi syy siihen voi olla se, että maaseudulla koulumatkat ovat usein niin pitkiä, että lapset eivät voi käydä koulussa pyörällä tai kävelemällä.

Pojilla ylipaino on tavallisempaa kuin tytöillä. THL:n Päivi Mäki sanoo, että se voi johtua myös hormoneista.

## Ylipainoa voidaan estää

![Perheen yhteiset ruokailut edistävät lasten terveyttä. Kuva: Antti Kolppo / Yle](https://images.cdn.yle.fi/image/upload/c_crop,h_3001,w_5336,x_0,y_224/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1726488998/39-134899966e815f797d0a)

Tutkijat sanovat, että lasten ylipainoa voidaan estää. Tärkeää on, että perhe syö yhdessä ja ruoka-ajat ovat säännölliset.

Päivi Mäki sanoo myös, että epäterveellisen ruuan mainonta ei saa olla niin helppoa kuin nyt. Hän toivoo, että ruokapakkauksissa lukee selvästi, kuinka terveellistä tai epäterveellistä ruoka on.

Lasten ylipainoa voidaan estää myös liikunnalla. Siksi Mäki toivoo lisää liikuntaa päiväkoteihin ja kouluihin.

Mäki muistuttaa, että meidän pitää puhua lasten ylipainosta niin, että emme syytä lapsia. Terveys ja hyvinvointi ovat iloisia asioita.

## Kertaus

Uutisviikon aihe oli lasten ylipaino. Kerrataan tärkeimmät asiat.

Lasten ylipaino on lisääntynyt.

Herkkuja myydään ja mainostetaan nykyään joka puolella.

Perheessä on kuitenkin hyvä noudattaa säännöllisiä ruoka-aikoja.

Terveellinen ruoka ja liikunta estävät lasten ylipainoa, mutta lapsia ei saa syyttää ylipainosta.

Tämä oli Uutisviikko selkosuomeksi, tavataan taas. Kuulemiin!

