# Radio | Uutisviikko selkosuomeksi | sunnuntai 15.6.2025

17-vuotiaiden autoilun uudet rajoitukset

Kuuntele

Voit lukea uutiset samanaikaisesti alta.

## 17-vuotiaiden autoilun uudet rajoitukset

Uutisviikon aihe on tällä kertaa 17-vuotiaiden nuorten autoilun uudet rajoitukset.

Liikenne- ja viestintäministeriö valmistelee lakia, joka kieltää 17-vuotiailta nuorilta auton ajamisen yöllä.

Syy on onnettomuudet, joita nuorille kuljettajille on sattunut melko paljon.

Kerromme nyt lisää lakimuutoksesta ja sen syistä.

![Mönkijä tien penkassa, ja auto tien laidassa. Molemmat on ympyröity teipeillä.](https://images.cdn.yle.fi/image/upload/c_crop,h_4535,w_8063,x_0,y_593/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1731580770/39-13799456735d2914221b)

Avaa kuvien katselu

Nuorten onnettomuudet ovat lisääntyneet, vaikka liikenneturvallisuus on yleisesti parantunut. Kuva: Simo Pitkänen / Yle

## Ajokielto yöllä

Suurin muutos on, että 17-vuotiaiden kuljettajien ajaminen kielletään yöllä.

Suunnitelma on, että 17-vuotiaat eivät saa ajaa puolen yön ja aamuviiden välillä.

17-vuotiaiden kuljettajien auto pitää myös merkitä tarralla, että poliisi voi helposti valvoa kieltoa.

Lakimuutoksen tarkoitus on parantaa liikenneturvallisuutta.

Monet nuorten liikenneonnettomuudet tapahtuvat yöllä.

Nuorten onnettomuuksissa on tavallista, että auton kyydissä on paljon nuoria ja autolla ajetaan ylinopeutta.

Usein mukana on myös päihteitä ja vaarallista käyttäytymistä.

## Edellinen uudistus

Suomessa voi saada ajokortin, kun ihminen on täysi-ikäinen eli 18 vuotta.

Ajokortin voi kuitenkin saada poikkeusluvalla jo 17-vuotiaana.

Vuonna 2018 ajokorttilakia kevennettiin.

Esimerkiksi ajo-opetuksen ja teoriaopetuksen määrää vähennettiin. Myös alaikäisen eli 17-vuotiaan ajokortin saantia helpotettiin.

Siksi 17-vuotiaiden kuljettajien määrä on kasvanut vuoden 2018 jälkeen. Samalla nuorten onnettomuudet ovat lisääntyneet.

![Talvinen maisema, jossa joki virtaa osittain jäätyneenä lumen peittämän vanhan sillan ali.](https://images.cdn.yle.fi/image/upload/c_crop,h_2739,w_4871,x_0,y_0/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1736608744/39-140523967828acd1ffda)

Avaa kuvien katselu

Nurmijärven Klaukkalassa kuoli 4 nuorta tammikuussa, kun nuorten auto syöksyi jokeen.  Kuva: Sasha Silvala / Yle

## Liikenneturva

Suomessa liikenneturvallisuusasioita tutkii ja ohjeistaa Liikenneturva-yhdistys.

Liikenneturvan toimitusjohtaja **Pasi Anteroinen** sanoo, että uusi laki on hyvä ja tarpeellinen.

Anteroinen arvioi, että nuorten liikenneonnettomuudet vähenevät, kun 17-vuotiaiden ajaminen yöllä kielletään.

## Muut uudet säännöt

Ajokorttilakiin tulee myös muita uusia sääntöjä.

Nuorille kuljettajille tulee lisää koulutusta liikenteen riskeistä.

Mopo- ja traktorikuljettajille tulee pakollinen lisäkoulutus, jos heidät on määrätty ajokieltoon rikkeiden takia.

Myös 17-vuotiaiden ajokortin saantia poikkeusluvalla tiukennetaan.

## Kertaus

Uutisviikon aihe oli 17-vuotiaiden autoilun uudet rajoitukset. Kerrataan vielä tärkeimmät asiat.

17-vuotiailta kuljettajilta kielletään ajaminen yöllä.

17-vuotaiden autot pitää merkitä ja liikennekoulutusta lisätään.

Lakiuudistuksen tavoite on vähentää onnettomuuksia.

Tavoite on, että uusi laki tulee voimaan ensi kesään mennessä.

Tämä oli uutisviikko selkosuomeksi. Tavataan taas, kuulemiin!
