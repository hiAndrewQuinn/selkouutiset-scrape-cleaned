# TV \| Selkouutiset \| keskiviikko 18.9.2024

Suomen komissaari. Uusi huume. Sähkölentokone. Torstain sää.

## Suomen komissaari

Ensin uutinen Euroopan unionista.

Suomi saa tärkeän tehtävän Euroopan komissiossa.

Komissio toteuttaa Euroopan unionin politiikkaa. Siksi se vaikuttaa kaikkien eurooppalaisten elämään.

Komission puheenjohtaja Ursula von der Leyen esitteli komission uudet jäsenet eli komissaarit eilen.

Jokaisella EU-maalla on komissiossa yksi komissaari. Suomen komissaari on Henna Virkkunen.

Virkkunen alkaa hoitaa asioita, jotka liittyvät teknologiaan, turvallisuuteen ja demokratiaan. Virkkusesta tulee myös komission varapuheenjohtaja.

Suomi saa siis tärkeän tehtävän Euroopan komissiossa.

Pääministeri Petteri Orpo on tyytyväinen. Tehtävä on juuri sellainen, jota Suomi halusi.

Uudet komissaarit voivat aloittaa työt, kun Euroopan parlamentti on heidät hyväksynyt.

## Uusi huume

Sitten aiheena huumausaineet eli huumeet.

Suomeen on levinnyt uusi huume.

Muuntohuume alfa-PVP eli peukku on levinnyt Helsingissä ja muualla Etelä-Suomessa nopeasti.

Peukkua tuodaan Suomeen eniten Keski-Euroopasta.

Suomeen on siis levinnyt uusi huume, joka kadulla tunnetaan nimellä peukku.

Peukku on vahva huume. Se tekee käyttäjistä usein väkivaltaisia. Muiden on vaikea tietää, kuinka peukun käyttäjät käyttäytyvät.

Peukku aiheuttaa myös mielenterveysongelmia ja heikentää fyysistä kuntoa.

## Sähkölentokone

Sitten aiheena sähkölentokone.

Sähkölentokoneet tulevat pian matkustajaliikenteeseen.

Tässä suunnitellaan ruotsalaista sähkölentokonetta.

Se käyttää hybriditekniikkaa. Matkan alussa se lentää sähköllä. Kun akut tyhjenevät, lentokoneen tavalliset moottorit käynnistyvät.

Lentokone ladataan yhtä suurella teholla kuin 30 sähköautoa.

Sähkölentokoneet tulevat pian matkustajaliikenteeseen.

Ruotsalaislentokone alkaa kuljettaa matkustajia ehkä jo 5 vuoden kuluttua.

## Torstain sää

Vielä sääennuste.

Torstaina sää on poutaista. Suuressa osassa maata paistaa aurinko. Lapissa voi sataa.

Pohjoisessa lämpötila on alle 20 astetta, muualla lämpötila voi olla yli 20 astetta.

