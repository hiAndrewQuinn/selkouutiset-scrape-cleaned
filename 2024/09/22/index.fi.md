# Radio \| Uutisviikko selkosuomeksi \| sunnuntai 22.9.2024

Syyskuun poikkeuksellinen sää

Uutisviikon aiheena on syyskuun poikkeuksellinen sää. Nyt kerromme lisää syyskuun lämmöstä ja sen vaikutuksista eläimiin ja mereen.

## Lämmin syyskuu

![Pihlajat kukkivat ja sää on ollut syyskuussa poikkeuksellisen lämmin. Kuva: Heikki Saukkomaa / Lehtikuva](https://images.cdn.yle.fi/image/upload/c_crop,h_2879,w_5119,x_0,y_213/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1726979741/39-135221566ef9e4517d0a)

Alkusyksy on ollut ennätyslämmin. Syyskuun keskilämpötilat ovat olleet 4 - 6 astetta normaalia korkeammat.

Lämpöennätykset ovat jatkuneet vielä tällä viikolla Lapissa asti. Suomen pohjoisimmassa kunnassa Utsjoella mitattiin syksyn lämpöennätys, 21,3 astetta.

Myös koko Suomessa kesä oli ennätyksellisen lämmin. Hellepäiviä mitattiin yli 70.

Helleraja on 25 astetta.

## Lämpö vaikuttaa eläimiin

![Karhut tarvitsevat paljon ravintoa talviunta varten. Liian lämmin syksy voi haitata energian hankkimista. Kuva: Mykola Tys / AOP](https://images.cdn.yle.fi/image/upload/c_crop,h_3379,w_6008,x_8,y_246/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1724222852/39-133609266c58c4f33095)

Monet eläimet ovat kärsineet ennätyslämmöstä.

Eläinten aineenvaihdunta on kuumalla säällä normaalia nopeampi. Siksi eläimet kuluttavat energiaa enemmän.

Esimerkiksi karhut eivät saa tarpeeksi ravintoa talviunta varten.

Myös siilit ja sammakot tarvitsevat ravintoa, sillä ne ovat talvella horroksessa. Siinä eläimen ruumiinlämpö laskee lähelle nollaa.

Lohikalat pitävät viileästä vedestä, ja niille pitkä, lämmin ja kuiva sääjakso on huono. Lohikalat tarvitsevat paljon vettä, kun ne nousevat jokea pitkin kutupaikoille lisääntymään.

Myös hyönteiset kärsivät liian lämpimästä säästä. Siksi lähikesien aikana joitakin hyönteislajeja on vähemmän kuin normaalisti.

## Lämmin meri

![Meri on ollut vielä syyskuussa lämpimämpi kuin monena kesänä. Kuva: Mikael Holm](https://images.cdn.yle.fi/image/upload/c_crop,h_2250,w_3996,x_0,y_468/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1721845502/39-132288666a1466a79e78)

Merivesi on ollut ennätyslämmintä vielä syyskuussa.

Suomenlahdella ja Perämerellä on ollut voimakas lämpöaalto. Siellä meren lämpötila on ollut yli 5 astetta keskiarvoa korkeampi.

Myös koko Suomen rannikolla vesi on ollut hyvin lämmintä vielä syksyllä.

## Syksyt ovat lämmenneet

![Syyskuussa on tarjennut vaikka rannalla. Kuva: Kristiina Lehto / Yle](https://images.cdn.yle.fi/image/upload/c_crop,h_2268,w_4031,x_0,y_0/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1725960081/39-134627166e00d2ca3b1d)

Syyskuu oli ennätyksellisen lämmin myös viime vuonna. Esimerkiksi Helsingin Kaisaniemessä vuoden 2023 syyskuu oli lämpimin koko aseman mittaushistoriassa.

Viime syyskuu rikkoi vuoden 1934 ennätyksen. Viime vuonna syyskuun ylin lämpötila oli 24,1 astetta.

## Kertaus

Uutisviikon aihe oli syyskuun poikkeuksellinen sää. Kerrataan vielä tärkeimmät asiat.

Syyskuun keskilämpötilat ovat olleet 4 - 6 astetta normaalia korkeammat.

Suomenlahdella ja Perämerellä meren lämpötila on ollut syyskuussa yli 5 astetta keskiarvoa korkeampi.

Monille eläimille lämpö on aiheuttanut ongelmia.

Tämä oli Uutisviikko selkosuomeksi, tavataan taas. Kuulemiin!

