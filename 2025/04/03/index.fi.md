# TV \| Selkouutiset \| torstai 3.4.2025

Trump ja tuontitullit. Sähköä Suomeen. Helene Schjerfbeck. Lämpöennätys. Sää.

![Kuva: Brendan Smialowski / AFP](https://images.cdn.yle.fi/image/upload/c_crop,h_2880,w_5120,x_0,y_138/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1743662274/39-144526967ee2c9e554f0)

17:36

## Trump määräsi kovat tuontitullit

Aluksi maailmantaloudesta.

USA:n presidentti Donald Trump on ilmoittanut uusista tuontitulleista. Tuontitulli on vero tavaroista, jotka tuodaan ulkomailta.

Eurooppalaisille tuotteille tulee 20 prosentin tulli ja esimerkiksi kiinalaisille 34 prosentin tulli.

Trump sanoo että tullit tuovat lisää työpaikkoja ja tehtaita USA:han. Monet taloustieteilijät ovat eri mieltä.

Tullien seuraus voi olla globaali eli maailmanlaajuinen kauppasota.

USA:n presidentti Donald Trump on ilmoittanut uusista tuontitulleista.

Elinkeinoelämän tutkimuslaitos Etla arvioi, että tullit haittaavat Suomea ja muuta Euroopan unionia. USA:n vienti oli viime vuonna 11 prosenttia Suomen koko viennistä.

## Sähkökaapeli Ruotsista

Nyt energiasta.

Sähkönsiirron suurhanke Pohjois-Ruotsista Suomeen on kohta valmis.

Suomen ja Ruotsin kantaverkkoyhtiöiden sähkönsiirron johdot on yhdistetty Ruotsissa Ylitorniolla. Tarkoitus on tasoittaa ja laskea sähkön hintaa Suomessa.

Pohjois-Ruotsin vesi- ja tuulisähkö on Euroopan halvinta.

Siirtoyhteys otetaan käyttöön joulukuussa.

## Schjerfbeckin näyttely New Yorkissa

Nyt taideuutinen.

Suomalaistaiteilija Helene Schjerfbeckin näyttely avautuu New Yorkissa joulukuussa.

Schjerfbeck oli yksi kuuluisimpia suomalaistaiteilijoita.

Suomalainen taiteilija saa nyt ensimmäistä kertaa näyttelyn arvostettuun The Met -museoon.

Näyttelyyn tulee noin 60 Schjerfbeckin teosta. Helene Schjerfbeck eli vuosina 1862--1946.

Metissä tulee esille muun muassa rakastettu teos Toipilas.

## Kevään lämpöennätys

Eilen oli kevään toistaiseksi lämpimin päivä.

Tilastot kertovat, että koskaan aiemmin ei ole ollut näin lämmintä toisena päivänä huhtikuuta.

Kaikkein lämpimintä oli Helsingin Kumpulan havaintoasemalla, 19,1 astetta.

Poikkeuksellisen lämmin kevätsää sai ihmiset ulkoilemaan.

## Sää

Vielä sääennuste.

Sää kylmenee.

Etelässä on alle 10 astetta. Pohjoisessa on vähän pakkasta ja välillä voi sataa lunta.

Tuuli on voimakasta päivän aluksi. Tuuli saa sään tuntumaan vielä kylmemmältä.

