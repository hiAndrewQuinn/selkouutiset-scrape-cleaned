# TV | Selkouutiset | torstai 16.10.2025

Ukraina-aseyhteistyö. Halpakaupat. Kylpylät. Perjantain sää.

## Ukraina-aseyhteistyö

Aluksi uutinen turvallisuuspolitiikasta.

Suomi liittyy Ukraina-aseyhteistyöhön.

Suomi alkaa ostaa USA:lta aseita ja asetarvikkeita, jotka Suomi antaa Ukrainalle.

Asiasta kertoi puolustusministeri **Antti Häkkänen**. Häkkänen osallistui Naton puolustusministerien kokoukseen Brysselissä.

USA on vaatinut, että Euroopan Nato-maat lisäävät aseostoja USA:sta.

Suomi liittyy Ukraina-aseyhteistyöhön. Muut Pohjoismaat ovat jo mukana.

USA:n puolustusministeri **Pete Hegseth** sanoi, että Ukrainaan tarvitaan kovaa voimaa, koska vihollinen ymmärtää vain sitä.

USA ja Ukraina odottavat, että myös esimerkiksi Ranska, Espanja, Italia ja Britannia liittyvät mukaan yhteistyöhön.

## Halpakaupat

Nyt uutinen halpakaupoista.

Halpakauppojen suosio kasvaa. Syy on huono taloustilanne.

Monet hinnat ovat nousseet. Myös työttömyys on kasvanut. Ihmisille jää rahaa vähemmän kuin ennen.

Halpakauppojen myynti on kasvanut noin 2 prosenttia 4 vuoden aikana. Muiden kauppojen myynti ei ole kasvanut samalla tavalla.

Monet ihmiset seuraavat tarjouksia enemmän kuin ennen. Ihmiset ostavat enemmän vain välttämättömiä asioita.

Halpakauppojen suosio kasvaa. Myös halpakauppojen määrä kasvaa.

Esimerkiksi Rusta avaa ensi vuonna 10 uutta myymälää.

Puuilo avaa noin 40 uutta myymälää 5 vuodessa.

## Kylpylät

Lopuksi uutinen kylpylöistä.

Kylpylöissä on nyt vilkasta, koska on koulujen syysloma.

Nämä kuvat ovat Ikaalisten kylpylästä.

Monilla kylpylöillä on vaikeaa. Kylpylät ovat kalliita pitää toiminnassa. Niiden korjaaminen ja uudistaminen on kallista.

Kylpylöitä on mennyt konkurssiin, kun rahat ovat loppuneet.

Monilla kylpylöillä on vaikeaa. Suomalaiset tykkäävät käydä kylpylöissä, mutta kilpailu ihmisten ajasta ja rahoista kasvaa.

Siksi kylpylöillä on kova paine uudistua.

## Perjantain sää

Vielä sääennuste.

Perjantaina sää on aurinkoista.

Lännessä ja pohjoisessa voi sataa vähän.

Lapissa sade voi olla räntää.

Lämpötila on -1 ja +9 asteen välillä.
