# TV \| Selkouutiset \| keskiviikko 17.7.2024

EU-parlamentti ja Unkari. Hyperspektrisatelliitti. Helmarit. Sää.

## EU-parlamentti ja Unkari

Aluksi Euroopan unionin politiikasta.

EU-parlamentti on aloittanut uuden kauden. Suomesta on 15 meppiä eli parlamentin jäsentä.

Yle kysyi Suomen mepeiltä, pitäisikö Unkarin puheenjohtajuus keskeyttää. 12 meppiä vastasi kyllä.

Unkarin pääministeri Viktor Orbán on tehnyt niin sanottuja rauhanmatkoja Venäjälle ja Kiinaan. Orbán on esiintynyt matkoilla kuin EU:n edustaja.

Euroopan parlamentti on aloittanut uuden kauden. Moni suomalaismeppi sanoi, että Unkarin puheenjohtajuus olisi pitänyt perua jo ennen kuin se alkoi.

Jokainen EU-maa on puheenjohtajamaa puoli vuotta.

## Suomalainen avaruusteknologia

Nyt tiedeuutinen.

Suomalainen teknologiafirma laukaisee avaruuteen piensatelliitin, joka kuvaa maapalloa hyperspektrikameroilla. Niillä voi kuvata materiaalien tiheyttä ja muutoksia.

Kameroilla voidaan saada uutta tietoa myös ympäristön muutoksista kuten pellon kasvamisesta tai metsistä.

Teknologiajohtaja Tuomas Tikka Kuva Space -firmasta kertoo, että sadalla satelliitilla voidaan kuvata esimerkiksi koko maapallo kerran päivässä.

Hyperspektriteknologiaa on kehitetty Espoon Otaniemessä VTT:n tutkimuslaboratoriossa, jonka omistaa Suomen valtio.

Hyperspektrifiltterillä kuvaan saadaan vaikka sata eri väriä, joita ihmissilmä ei näe. Kuvia tutkitaan tekoälyn avulla.

Suomalaisfirma alkaa kuvata maapalloa avaruudesta hyperspektrikameroilla.

Niillä voi myös seurata maiden raja-alueita. Siksi tekniikka kiinnostaa esimerkiksi puolustusliitto Natoa.

## Helmarit

Vielä urheilua.

Suomen naisten jalkapallomaajoukkue Helmarit hävisi illalla Italialle. Italia voitti Suomen 4 - 0.

Helmarit ei päässyt ainakaan vielä euroopanmestaruuskisoihin ensi kesänä. Peli oli viimeinen karsintalohkon peli.

Mahdollisuus kisapaikkaan on vielä lokakuussa jatkokarsinnoissa.

## Sää

Lopuksi sääennuste.

Maan keskivaiheilla ja idässä sataa paljon ja ukkostaa. Myös lännessä tulee sadekuuroja. Lämpötila on 20 ja 25 asteen välillä.

Sadealueilla voi hetkellisesti olla vähän viileämpää.

