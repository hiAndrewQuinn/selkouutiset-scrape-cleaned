# Radio \| Uutisviikko selkosuomeksi \| sunnuntai 18.2.2024

Aleksei Navalnyi

Uutisviikon aihe on tällä kertaa Aleksei Navalnyi. Venäläinen oppositiojohtaja Navalnyi kuoli perjantaina.

Navalnyi oli presidentti Vladimir Putinin vastustaja. Uutisviikko kertoo nyt Aleksei Navalnyista ja siitä, miten Navalnyin kuolemaan on reagoitu.

## Navalnyin kuolema

![Aleksei Navalnyi kuoli vain 47-vuotiaana. Kuva: Artem Priakhin / Reuters](https://images.cdn.yle.fi/image/upload/c_crop,h_3161,w_5620,x_1,y_403/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1708152338/39-124573165d055957c2ad){.aw-1l9m598 .bTKagC}

Venäläinen poliitikko Aleksei Navalnyi kuoli perjantaina. Hän oli 47-vuotias.

Navalnyi kuoli vankilassa. Hän kärsi vankilassa yli 20 vuoden vankeusrangaistusta.

Euroopan unionin mielestä rangaistus oli poliittinen. Navalnyi oli presidentti Vladimir Putinin vastustaja.

Uutinen Navalnyin kuolemasta oli sokki Navalnyin kannattajille. He sanovat, että Putin tappoi Navalnyin.

Navalnyin kannattajat ovat järjestäneet Venäjällä muistotilaisuuksia Navalnyille. Poliisi on pidättänyt monta sataa ihmistä, jotka osallistuivat tilaisuuksiin.

## Navalnyin taistelu Putinia vastaan

![Aleksei Navalnyi kuoli vankilassa. Kuva: Yuri Kochetkov / EPA](https://images.cdn.yle.fi/image/upload/c_crop,h_2442,w_4343,x_0,y_19/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1708107052/39-124541565cf471a63deb){.aw-1l9m598 .bTKagC}

Aleksei Navalnyi taisteli Vladimir Putinia vastaan monta vuotta. Hänellä oli paljon kannattajia.

Navalnyin kannattajat järjestivät isoja mielenosoituksia Putinia vastaan. Navalnyi pyrki myös presidenttiehdokkaaksi, mutta Venäjän viranomaiset estivät sen.

Vuonna 2020 Navalnyi melkein kuoli, kun hänet yritettiin myrkyttää. Navalnyi kuitenkin parani, koska hän pääsi hoitoon Saksaan.

Kun Navalnyi palasi Venäjälle, poliisi otti hänet kiinni heti lentokentällä. Sen jälkeen Navalnyi oli vankilassa kuolemaan asti.

## Navalnyia on muistettu

![Aleksei Navalnyia muistettiin myös Helsingin Kansalaistorilla. Kuva: Mimmi Nietula / Yle](https://images.cdn.yle.fi/image/upload/c_crop,h_3078,w_5472,x_0,y_193/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1708175449/39-124581065d0a892a07b8){.aw-1l9m598 .bTKagC}

Navalnyin kuolema on järkyttänyt koko Eurooppaa. Monien maiden johtajat sanovat, että Navalnyin kuolema on Putinin syytä.

Myös tavalliset ihmiset ovat muistaneet Navalnyia eri puolilla maailmaa. Monissa maissa on järjestetty mielenosoituksia Putinin Venäjää vastaan.

Myös suomalaiset ovat muistaneet Navalnyia. Navalnyia muistettiin esimerkiksi Helsingin Kansalaistorilla, jossa avattiin lauantaina uusi näyttely. Näyttely käsittelee Putinin vastustajien tilannetta Venäjällä.

## Kertaus

Uutisviikon aihe oli venäläisen oppositiojohtaja Aleksei Navalnyin kuolema.

Navalnyi kuoli vankilassa perjantaina.

Navalnyi oli Vladimir Putinin vastustaja. Hänellä oli paljon kannattajia Venäjällä.

Venäjällä ja maailmalla monet sanovat, että Putin murhasi Navalnyin.

Ihmiset ovat muistaneet Aleksei Navalnyia monissa maissa.

Tämä oli Uutisviikko selkosuomeksi, tavataan taas. Kuulemiin!

