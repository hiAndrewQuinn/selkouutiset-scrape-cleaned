# TV | Selkouutiset | maanantai 29.9.2025

Kalliit lääkkeet. Ukrainalaisten palkat telakkatöissä. Lotta-patsas. Sää.

## Kalliit lääkkeet

Aluksi lääkkeistä.

Kalliit lääkkeet aiheuttavat talousvaikeuksia.

Monilla on pitkäaikainen sairaus mutta ei rahaa lääkkeisiin. Vaikeinta on silloin, kun lääke on kallis eikä siitä saa täyttä Kela-korvausta.

Ylilääkäri Olli Leppänen sanoo, että esimerkiksi tulehdukset pitää hoitaa. Ilman lääkettä potilaalle voi tulla pysyviä vaurioita.

Opiskelija Maija Honkanen sairastaa suolistosairautta, johon liittyy tulehdus. Hän on ollut monta kuukautta ilman lääkettä, koska hänellä ei ole ollut tarpeeksi rahaa. Honkanen on joutunut maksamaan lääkkeitä opintolainalla.

Kalliit lääkkeet aiheuttavat talousvaikeuksia.

Kelalla on nyt kokeilu lääkeluotosta. Tarkoitus on myöntää pienituloisille korotonta lainaa eli luottoa, jolla maksetaan lääkkeiden vuosiomavastuu.

## Ukrainalaisten palkat telakan alihankinnassa

Sitten työelämästä.

Turun telakan alihankkijafirmat eli telakan ulkopuoliset yhtiöt ovat tehneet virheitä palkanmaksussa.

Kaikki ukrainalaiset työntekijät eivät ole saaneet tarpeeksi palkkaa. Asiasta kertoo STT:n eli Suomen tietotoimiston selvitys.

Ukrainalaiset ovat tehneet töitä viikonloppuna, yöllä ja yli 8 tunnin vuoroissa, mutta lisiä ei ole maksettu.

Turun telakan alihankkijafirmat ovat tehneet virheitä palkanmaksussa.

Teollisuusliitto vaatii telakkayhtiö Meyer Turkua puuttumaan työvoiman hyväksikäyttöön alihankintaketjussa. Meyer kertoo Ylelle, että se yrittää estää laiminlyöntejä.

## Lotta-patsas

Vielä taidetta ja historiaa.

Tampereella on paljastettu Lotta-patsas.

Lotta Svärd -järjestön naiset toimivat sodan aikana maanpuolustuksessa.

Lotat olivat vuosina 1939 - 1944 esimerkiksi kenttäsairaaloissa ja ilmavalvonnassa. Lotat myös laittoivat ruokaa sotilaille ja auttoivat kuljettamaan haavoittuneita.

Lotta-patsas on paljastettu Tampereen Tuomiokirkon puistossa.

## Sää

Tiistaina sää jatkuu osin aurinkoisena.

Pilvisyys on runsasta Etelä- ja Keski-Lapissa sekä maan länsiosassa.

Lämpötila on lähellä 10:tä astetta.
