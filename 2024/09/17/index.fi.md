# TV \| Selkouutiset \| 17.9.2024

Kalansyönti. Mielenterveys. Jacopo Bassano. Sääennuste.

## Kalansyönti

Aluksi uutinen kalansyönnistä.

Kotimainen kala on terveellistä. Kalan terveyshyödyt ovat isompia kuin haitat. Näin kertoo Ruokaviraston tutkimus.

Kaloihin kertyy ympäristömyrkkyjä, mutta niiden merkitys on pieni.

Kalan syömisestä on eniten hyötyä yli 45-vuotiaille. Kalansyönti vähentää sydän- ja verisuonitauteja. Kalansyönti on myös hyvä aivoille ja hermostolle.

Suomalaiset syövät kalaa keskimäärin 200 grammaa viikossa. Se on melko vähän.

Tutkijat sanovat, että kalaa on hyvä syödä 450 grammaa viikossa. Kotimaisen kalan syöntiä on hyvä lisätä.

Kalan terveyshyödyt ovat isompia kuin haitat.

Suomalainen kala voi melko hyvin. Esimerkiksi dioksiinipitoisuudet ovat laskeneet jo monen vuosikymmenen ajan.

## Nuorten mielenterveyspoissaolot

Nyt uutinen nuorten mielenterveydestä.

Nuorten naisten mielenterveyden sairauspoissaolot lisääntyvät. Alle 30-vuotiaiden mielenterveyspoissaolot ovat lisääntyneet paljon muutaman vuoden aikana.

Syy on yhteiskunnan paineet. Esimerkiksi talous, ilmastonmuutos ja ulkonäkö aiheuttavat paineita naisille.

Nuorilla miehillä on vähemmän paineita kuin naisilla.

Ero alkaa jo kouluikäisillä, kertoo lääkäri **Jan Schugk**.

*"Mielenterveysperusteinen oireilu näkyy jo yläasteiästä lähtien. Pojat ja tytöt, nuoret miehet, nuoret naiset, eroaa jo varhain, se näkyy läpi lukion se näkyy yliopisto, ammattikoulu."*

Nuorten naisten mielenterveyden sairauspoissaolot lisääntyvät. Poissaolot maksavat noin 1,3 miljardia euroa vuodessa.

## Jacopo Bassanon näyttely

Lopuksi kulttuuriuutinen.

Sinebrychoffin taidemuseossa Helsingissä on avattu *Jacopo Bassanon* maalausten näyttely.

Jacopo Bassano eli Italiassa 1500-luvulla. Hän oli renessanssityylin mestari.

Vanhaa taulua kunnostettiin Suomessa ennen näyttelyä. Taulun alkuperäinen, vaaleampi väri tuli esiin.

Taulun kunnostus on hidasta. Työ pitää tehdä varovasti.

Sinebrychoffin taidemuseossa on avattu Jacopo Bassanon maalausten näyttely.

Bassano-näyttely on ensimmäinen Euroopassa Italian ulkopuolella.

## Sää

Suuressa osassa maata on poutaista eli ei sada.

Lapissa kuitenkin sataa vähän vettä.

Lämpötila on 15 ja 20 asteen välillä.

