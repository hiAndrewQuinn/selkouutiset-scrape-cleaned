# Radio | Uutisviikko selkosuomeksi | 14.12.2025

Eila Roine

Kuuntele

Voit lukea uutiset samanaikaisesti alta.

Uutisviikon aihe on suomalainen näyttelijä **Eila Roine**. Eila Roine kuoli maanantaina. Hän oli 94-vuotias.

Kerromme nyt Eila Roineen elämästä ja työurasta näyttelijänä.

## Näyttelijäperhe

![Esko ja Eila Roine istuvat pyöreän pikkupöydän molemmin puolin juttelemassa. Eskolla valkoinen paita, ja Eilalla vihertävä tunika ja harmaat housut. ](https://images.cdn.yle.fi/image/upload/c_crop,h_1080,w_1919,x_0,y_0/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1655190788/39-96961462a8346c0402f)

Avaa kuvien katselu

Kuva: Yle

Eila Roine syntyi Turussa vuonna 1931. Perhe muutti Tampereelle, kun Eila Roine oli lapsi. Siitä lähtien Eila Roine asui Tampereella.

Eila Roineen vanhemmat näyttelivät teatterissa. Myös Eila Roineen veli **Esko Roine** ja sisko **Liisa Roine** ovat näyttelijöitä.

Eila Roine opiskeli näyttelijäksi **Eino Salmelaisen** teatterikursseilla Tampereella.

Hän ryhtyi näyttelijäksi alle 20-vuotiaana.

## Pitkä ura teatterissa

![Eila Roine ja Turkka Mastomäki Jouko Turkan näytelmässä Rakkaita pettymyksiä rakkaudessa, jota esitettiin Tampereen työväen teatterissa.](https://images.cdn.yle.fi/image/upload/c_crop,h_912,w_1622,x_0,y_253/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1470503462/17-5953357a619b75e7a7)

Avaa kuvien katselu

Kuva: Ari Ijäs

Eila Roine teki pitkän työuran Tampereen Työväen Teatterissa. Hän näytteli teatterissa kymmeniä vuosia.

Roine oli mukana monessa näytelmässä, jotka ovat suomalaisille ihmisille tuttuja. Roine näytteli esimerkiksi Täällä Pohjantähden alla -esityksissä ja Niskavuori-sarjan näytelmissä.

## Työ televisiossa ja elokuvissa

![Rintamäkeläiset-sarjan näyttelijä Eila Roine roolissaan Helmi Honkosena.](https://images.cdn.yle.fi/image/upload/c_crop,h_1518,w_2700,x_0,y_38/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1496389517/17-83724593113133305b)

Avaa kuvien katselu

Kuva: Pertti Nättilä

Eila Roine tuli ihmisille tutuksi televisiosta. 1960-luvun alusta lähtien hän näytteli tv-sarjassa Heikki ja Kaija. Sarjaa esitettiin aluksi suorina lähetyksinä. Heikki ja Kaija -sarjaa tehtiin noin 10 vuotta. Sarjassa näytteli myös Eila Roineen aviomies **Vili Auvinen**.

1970-luvulla Roine näytteli tv-sarjassa Rintamäkeläiset. Rintamäkeläiset oli suosittu sarja. Sarjan jaksoja katsoi televisiosta joskus lähes miljoona ihmistä.

Eila Roine näytteli myös monessa elokuvassa.

Eila Roine oli tuttu myös lapsille. Hän näytteli lastenelokuvissa.

Vuonna 1996 Eila Roine meni töihin television lastenohjelmaan Pikku Kakkoseen. Eila Roineesta tuli Eila-mummi, jonka lapset tunsivat hyvin. Eila Roine teki Pikku Kakkosta yli 15 vuotta.

## Kertaus

Uutisviikon aiheena oli näyttelijä Eila Roine. Hän on kuollut 94-vuotiaana.

Eila Roine näytteli kauan Tampereen Työväen Teatterissa. Hän näytteli televisiosarjoissa Heikki ja Kaija sekä Rintamäkeläiset. Eila Roine oli myös Pikku Kakkosen Eila-mummi.

Tämä oli uutisviikko selkosuomeksi, tavataan taas. Kuulemiin!
