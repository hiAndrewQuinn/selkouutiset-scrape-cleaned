# TV | Selkouutiset | keskiviikko 24.9.2025

YK:n yleiskokous. Työttömyys. Täällä Pohjantähden alla. Sää.

## YK:n yleiskokous

Ensin aiheena on YK:n yleiskokous.

New Yorkissa on meneillään YK:n yleiskokous. YK:n yleiskokous on YK:n 193 jäsenmaan tärkein tapaaminen. Paikalla on paljon eri maiden johtajia.

USA:n presidentti Donald Trump piti kokouksessa pitkän puheen. Trump sanoi, että Euroopan maat eivät saa ostaa energiaa Venäjältä. Trump sanoi myös esimerkiksi, että ilmastonmuutos on huijaus.

New Yorkissa on meneillään YK:n yleiskokous. Presidentti Alexander Stubb pitää kokouksessa Suomen puheenvuoron myöhään keskiviikkona Suomen aikaa.

## Työttömyys

Seuraavan uutisen aihe on työttömyys.

Suomessa on enemmän työttömiä ihmisiä kuin aikaisemmin. Elokuussa työttömiä oli yli 50 000 enemmän kuin viime vuoden elokuussa.

Pauliina Takala etsii rakennusalan töitä:

*-Ne saa olla onnellisia, joilla työtä on. Hyvin vähän tuntuu olevan. Kesä oli vähän vilkkaampi, mutta nyt on taas syksy tullut ja hyvin hiljaista on.*

Suomessa on enemmän työttömiä ihmisiä kuin aikaisemmin. Työttömiä ihmisiä on nyt lähes 270 000.

## Täällä Pohjantähden alla

Nyt kulttuuria.

Kansallisteatterissa Helsingissä esitetään näytelmä Täällä Pohjantähden alla. Näytelmä perustuu Väinö Linnan kirjoihin.

Näytelmän ohjaa Lauri Maijala. Esityksessä on mukana 24 näyttelijää.

Täällä Pohjantähden alla kertoo monista tärkeistä hetkistä Suomen historiassa.

Ohjaaja Lauri Maijala:

*-Tämä kertoo siitä, että minkälainen on yhteiskunta, joka ei välitä pienimmistään. Jossain vaiheessa katkeruus muuttuu vihaksi ja viha muuttuu väkivallaksi.*

Kansallisteatterissa Helsingissä esitetään näytelmä Täällä Pohjantähden alla. Näytelmän ensi-ilta on tänään keskiviikkona.

## Sää

Vielä sääennuste.

Sää on poutainen. Aurinko paistaa suuressa osassa maata. Vain Pohjois-Lapissa voi sataa vähän vettä. Sää lämpenee vähitellen koko maassa.
