# TV | Selkouutiset | maanantai 13.10.2025

Panttivangit. Ben Zyskowicz. Jalkapallo. Sää.

## Israelilaiset panttivangit

Ensin uutinen ulkomailta.

Terroristijärjestö Hamas on vapauttanut kaikki israelilaiset panttivangit. Hamasin panttivankina oli elossa vielä 20 ihmistä. Hamas sieppasi panttivangit yli 2 vuotta sitten. 2 vuoden aikana moni panttivanki on kuollut.

Tel Avivin kaupungissa oli koolla suuri määrä israelilaisia ihmisiä, jotka odottivat panttivankien vapautusta. Paikalla oli myös panttivankien omaisia.

Terroristijärjestö Hamas on vapauttanut israelilaiset panttivangit.

USA:n presidentti Donald Trump on Israelissa. Trump tapaa panttivankien perheitä ja puhuu Israelin parlamentissa. Panttivankien vapautus on osa presidentti Trumpin rauhansuunnitelmaa Gazaan.

## Ben Zyskowicz

Nyt uutisen aiheena on kansanedustaja Ben Zyskowicz.

Ben Zyskowicz on ollut Suomessa kansanedustaja kauemmin kuin kukaan muu poliitikko. Ben Zyskowiczin puolue on kokoomus.

Zyskowicz valittiin eduskuntaan vuonna 1979. Sen jälkeen hän on ollut kansanedustaja koko ajan, eli 46 vuotta. Ben Zyskowicz sanoo, että maailmassa on tapahtunut tänä aikana monta isoa asiaa. Zyskowicz mainitsee sen, kun Berliinin muuri murtui vuonna 1989.

Ben Zyskowicz on ollut Suomessa kansanedustaja kauemmin kuin kukaan muu poliitikko. Tällä hetkellä hän on sairauslomalla.

## Jalkapallo Hollanti-Suomi

Nyt urheilu-uutinen.

Jalkapallon MM-karsinnoissa Suomi hävisi Hollannille 4-0. Ottelu pelattiin Amsterdamissa.

Suomella ei ole enää mahdollisuuksia päästä jalkapallon seuraaviin MM-kisoihin. Suomi pelaa karsinnoissa vielä yhden ottelun. Marraskuussa Suomi pelaa Helsingissä Maltaa vastaan.

Jalkapallon MM-kisat pelataan ensi kesänä USA:ssa, Kanadassa ja Meksikossa.

## Sää

Vielä sääennuste.

Huomenna tiistaina melkein koko Suomessa on pilvistä. Paikoin voi sataa vähän vettä. Pohjois-Lapissa paistaa aurinko. Lämpötila on pohjoisessa alle 5 astetta. Etelässä lämmintä on yli 5 astetta.
