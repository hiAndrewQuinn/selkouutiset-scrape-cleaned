# Radio \| Uutisviikko selkosuomeksi \| lauantai 1.6.2024

Kesätapahtumat Suomessa.

Uutisviikon aiheena ovat Suomen kesätapahtumat.

Suomessa järjestetään kesällä suuri määrä erilaisia tapahtumia. Isot musiikkifestivaalit keräävät paljon yleisöä. Eri puolilla Suomea on myös paljon pieniä kilpailuja ja muita tapahtumia.

Kerromme nyt tarkemmin, mitä Suomessa tapahtuu kesällä.

## Koulujen loppumista juhlitaan

![ Kuva: Marko Melto / Yle](https://images.cdn.yle.fi/image/upload/c_crop,h_3078,w_5472,x_0,y_49/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1717242796/39-1295049665b0b738984d)

Koululaiset ja opiskelijat jäivät tänään lauantaina kesälomalle. Ylioppilaat ja ammattiin valmistuneet nuoret järjestivät tänään juhlia.

Kesällä on myös paljon esimerkiksi hääjuhlia. Moni pariskunta haluaa mennä naimisiin kesällä, kun sää voi olla hyvä.

## Suuret kesätapahtumat

![ Kuva: Suviseurat, kuvapalvelu](https://images.cdn.yle.fi/image/upload/c_crop,h_3130,w_5565,x_0,y_579/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1688130051/39-1136800649ed1cc8e61b)

Suomen suurin kesätapahtuma on Suviseurat. Suviseurat on uskonnollinen tapahtuma, joka järjestetään tänä vuonna kesäkuun lopussa Pudasjärvellä, Pohjois-Pohjanmaalla. Suviseuroihin osallistuu joka vuosi kymmeniä tuhansia ihmisiä.

Kesällä on paljon isoja musiikkifestivaaleja. Esimerkiksi Turun Ruisrock ja Pori Jazz ovat perinteisiä festivaaleja, eli tapahtumia on järjestetty jo kymmeniä vuosia.

Jukolan viesti on iso suunnistuskilpailu, joka järjestetään joka vuosi eri puolilla Suomea. Tänä vuonna Jukolan viesti on 2 viikon päästä Kauhavalla, Etelä-Pohjanmaalla.

Sodankylässä järjestetään kesäkuussa elokuvafestivaali. Lapissa aurinko paistaa kesällä myös yöllä, ja Sodankylässä elokuvia katsotaan läpi yön.

## Pienet tai erikoiset kesätapahtumat

![ Kuva: Janne Körkkö / Yle](https://images.cdn.yle.fi/image/upload/c_crop,h_2021,w_3593,x_5,y_369/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1661550385/39-100015763093ec03b300)

Jotkut kesätapahtumat ovat pieniä. Jotkut tapahtumat ovat myös aika erikoisia.

Suopotkupallon MM-kisat ovat heinäkuun puolivälissä Kainuussa. Tapahtumassa pelataan jalkapalloa suolla, joka on tosi märkä. Suopotkupallon MM-kisat ovat saaneet paljon huomiota myös ulkomailla.

Ikaalisissa järjestetään heinäkuussa saunafestivaali. Lapin Kilpisjärvellä hiihdetään kilpaa juhannuksena ja Oulussa soitetaan ilmakitaraa elokuussa.

Kesällä eri puolilla Suomea on joka viikonloppu suuri määrä erilaisia pieniä kesätapahtumia.

## Kertaus

Uutisviikon aiheena olivat erilaiset kesätapahtumat Suomessa. Kerrataan vielä tärkeimmät asiat.

Suomessa on kesällä valtava määrä erilaisia kesätapahtumia. Joissakin tapahtumissa on kymmeniä tuhansia ihmisiä. Jotkut kesätapahtumat ovat pieniä tai erikoisia.

Tämä oli Uutisviikko selkosuomeksi, tavataan taas. Kuulemiin!

