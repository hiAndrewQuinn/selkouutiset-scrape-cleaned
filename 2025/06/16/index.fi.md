# TV | Selkouutiset | maanantai 16.6.2025

Israel ja Iran. Ukrainalaiset Suomessa. Kesätyösopimus. Sää.

## Israel ja Iran

Aluksi uutinen Lähi-idästä.

Israel ja Iran ovat tehneet ohjusiskuja koko viikonlopun ajan.

Israel on iskenyt Iranin sotilaskohteisiin ja paikkoihin, joissa Iran kehittää ydinohjelmaa. Ohjukset ovat aiheuttaneet tuhoja pääkaupungissa Teheranissa.

Israel haluaa, että Iran ei voi rakentaa ydinasetta.

Iran on puolestaan ampunut ohjuksia Israeliin. Ne ovat osuneet Jerusalemin, Tel Avivin ja Haifan kaupunkeihin.

Israel ja Iran ovat tehneet ohjusiskuja koko viikonlopun ajan.

Iskuissa on kuollut ja loukkaantunut satoja ihmisiä.

## Ukrainalaiset Suomessa

Sitten asiaa ukrainalaisista.

Moni sotaa paennut ukrainalainen haluaa jäädä Suomeen.

Etenkin nuoret ja työtä tekevät ukrainalaiset haluavat pysyä Suomessa, kun sota loppuu.

Tutkimuksen mukaan vain 9 prosenttia Pohjoismaihin tulleista ukrainalaisista haluaa palata Ukrainaan.

Perheet pelkäävät, että lapsilla ei ole hyvä olla Ukrainassa. Moni ei voi myöskään palata vanhaan kotiin tai kotikaupunkiin.

Moni sotaa paennut ukrainalainen haluaa jäädä Suomeen.

Suomeen on tullut kymmeniä tuhansia ukrainalaisia.

## Kesätyösopimus

Lopuksi asiaa kesätyöstä.

Kesätyöstä kannattaa aina kirjoittaa sopimus paperille.

Ammattiliitot sanovat, että kirjallinen työsopimus on paras tapa sopia työstä. Silloin työnantaja ja työntekijä tietävät, mistä asioista on sovittu.

Esimerkiksi tekstiviesti tai whatsapp-viesti ei aina riitä. Lyhyessä viestissä sopimus voi olla epäselvä.

Kesätyöstä kannattaa aina sopia kirjallisesti paperilla.

Jos kesätyösopimuksesta tulee riitaa, apua voi kysyä ammattiliitosta ja oikeusaputoimistosta.

## Tiistain sää

Vielä sääennuste.

Sää muuttuu epävakaiseksi.

Maan itä- ja pohjoisosassa sataa vettä. Lännessä paistaa aurinko.

Sateessa lämpötila jää lähelle 15 astetta, muualla on lämpimämpää.
