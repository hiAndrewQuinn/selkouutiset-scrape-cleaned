# TV \| Selkouutiset \| tiistai 23.1.2024

Päiväkotien lakko. ADHD. Myyrmäen nuoret. Sää.

## Päiväkotien lakko

Ensin lakkouutinen.

Helsingin seudun päiväkodeissa on ensi viikolla lakko.

Työntekijöiden ammattiliitot kertoivat lakosta tänään.

Lakko kestää 2 päivää. Päiväkotien työntekijät eivät tee työtä ensi viikon keskiviikkona ja torstaina.

Lakko ei koske esimerkiksi perhepäivähoitoa tai hoitoapupalvelua.

Helsingin seudun päiväkodeissa on ensi viikolla lakko.

Lakon avulla ammattiliitot vastustavat hallituksen politiikkaa.

Hallitus haluaa vaikuttaa esimerkiksi siihen, kuinka suuria palkankorotuksia Suomessa tehdään.

Ammattiliittojen mielestä siitä kärsivät hoitoalojen työntekijät, joilla on pienet palkat.

(Täsmennys: Ammattiliitot kertoivat myöhemmin, että lakko koskee myös perhepäivähoitoa.)

## Lasten ja nuorten ADHD

Sitten aiheena ADHD eli aktiivisuuden ja tarkkaavuuden häiriö.

Lasten ja nuorten ADHD-tapausten määrä on kasvanut.

Vuonna 2022 jo yli 8 prosentilla pojista ja yli 3 prosentilla tytöistä oli ADHD-diagnoosi.

ADHD-tapausten määrä on kasvanut nopeasti.

Yksi syy siihen on se, että lääkärit löytävät ADHD-tapaukset paremmin kuin ennen.

Lisäksi ympäristö on muuttunut niin, että lasten levottomuus lisääntyy.

Lapset eivät aina saa tarpeeksi unta ja liikuntaa, mutta käyttävät liian paljon älypuhelinta.

## Myyrmäen nuoret

Lopuksi uutinen Vantaalta.

Vantaan Myyrmäessä on onnistuttu vähentämään väkivaltaa, jota nuoret kokevat.

Työssä on mukana myös Myyrmäen moskeija.

Moskeijan imaami Sharmarke Said Aw-Musse kertoo, että nuorten äidit toivoivat nuorille lisää tiloja ja harrastuksia.

Siksi Myyrmäen moskeija ja järjestöt alkoivat järjestää nuorille toimintaa. Vantaan kaupunki on tukenut työtä.

Yhteistyön avulla Myyrmäessä on onnistuttu vähentämään nuorten väkivaltaa.

(Imaami Sharmarke Said Aw-Musse)

*- Me halutaan edistää tätä yhteiskuntaa ja antaa eritaustaisille nuorille viesti, että he kuuluvat tähän yhteiskuntaan ja Suomi on heidän maa.*

## Sää

Vielä sääennuste.

Maan eteläosassa sataa märkää lunta. Muualla on poutaista. Lapissa paistaa aurinko.

Lämpötila on pakkasella maan pohjoisosassa. Maan etelä- ja keskiosassa lämpötila on nollan tuntumassa.

