# TV | Selkouutiset | torstai 23.10.2025

Sivutyöt. Hammaslääkäri. Kirjamessut. Sää.

## Sivutyöt

Ensin aiheena on työ.

Suomessa on aiempaa enemmän ihmisiä, jotka tekevät useampaa kuin yhtä työtä. Suurin syy tähän on se, että päätyön palkka ei riitä elämiseen.

Moni ihminen tekee sivutyötä myös vaihtelun takia. Helsinkiläinen Ville Ruso tekee töitä uinninvalvojana ja järjestyksenvalvojana. Hänellä on myös oma taideyritys:

*-Olen hakenut erilaisia kokemuksia ja haasteita. Pakko vähän stimuloida omaa älyään sillä tavalla, että saa tehdä makeita juttuja.*

Suomessa on aiempaa enemmän ihmisiä, jotka tekevät useampaa kuin yhtä työtä. Viime vuonna lähes 140 000 ihmistä teki useampaa kuin yhtä työtä.

## Opiskelijoiden hampaat

Seuraavaksi uutinen hampaiden terveydestä.

Moni opiskelija käy vain harvoin hammaslääkärissä. Vain noin 25 prosenttia korkeakoulujen opiskelijoista käy hammaslääkärissä joka vuosi.

Suositukset sanovat, että nuorten aikuisten hampaat pitää tarkastaa 1-4 vuoden välein.

Opiskelija Emma Honkala Kokkolasta:

*-Ehkä vaan unohtaa. Ja ehkä mitä kauemmin on käymättä, tulee sellainen jännitys tai pelko siihen. Jännittää, että mitähän sieltä löytyy.*

Moni opiskelija käy vain harvoin hammaslääkärissä. Opiskelijat haluavat, että hammaslääkäri lähettää kutsun kotiin.

## Helsingin kirjamessut

Nyt uutinen Helsingin Kirjamessuista.

Helsingin Messukeskuksessa on kirjatapahtuma Kirjamessut. Messujen aihe on tänä vuonna sivistys ja ilo.

Messuilla vierailee paljon suomalaisia kirjailijoita ja yli 30 ulkomaalaista kirjailijaa.

Messuilla on lähes 1000 keskustelua ja kirjailijahaastattelua. Keskusteluihin osallistuvat myös presidentit Alexander Stubb, Sauli Niinistö ja Tarja Halonen.

Helsingin Messukeskuksessa on Kirjamessut. Kirjamessut jatkuu sunnuntaihin saakka.

## Sää

Vielä sääennuste.

Huomenna perjantaina sää on koleaa ja harmaata. Koko maassa voi sataa vähän vettä. Päivä on pilvinen. Lämpötila on 0 ja 10 asteen välillä.
