# Radio | Uutisviikko selkosuomeksi | sunnuntai 25.5.2025

Kilpaurheilu.

Kuuntele

Voit lukea uutiset samanaikaisesti alta.

Uutisviikon aiheena on tällä kertaa urheilu. Ruotsissa ja Tanskassa on pelattu jääkiekon MM-kisoja. Jalkapallossa monen Euroopan suuren maan sarja päättyi tällä viikolla.

Kesällä on paljon isoja urheilukisoja.

Kerromme nyt tarkemmin, mitä kilpaurheilussa on tapahtunut.

## Jääkiekon MM-kisat

![Sveitsin joukkue juhlii maalia jääkiekon MM-kisoissa.](https://images.cdn.yle.fi/image/upload/c_crop,h_2879,w_5119,x_1,y_533/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1748108678/39-1471099683205536d904)

Avaa kuvien katselu

Kuva: Jonathan Nackstrand / AFP

Jääkiekon MM-kisoja on pelattu Ruotsissa ja Tanskassa.

Kisojen loppuottelussa pelaavat USA ja Sveitsi. Loppuottelu pelataan nyt sunnuntai-iltana. Suomen kisat loppuivat, kun Suomi hävisi USA:lle. Suomi ei päässyt 4 parhaan maan joukkoon.

## Jalkapallo

![Napolilaiset juhlivat joukkueensa jalkapallomestaruutta.](https://images.cdn.yle.fi/image/upload/c_crop,h_1152,w_2048,x_0,y_127/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1748092838/39-14710316831c75e323a2)

Avaa kuvien katselu

Kuva: AOP

Jalkapallossa monen maan sarja loppui tällä viikolla. Englannissa Liverpool voitti Valioliigan selvästi. Saksassa mestaruuden voitti Bayern München ja Espanjassa Barcelona. Italian mestari on Napoli.

Naisten Mestareiden liigan voitti englantilainen Arsenal. Miesten Mestareiden liigan finaalissa pelaavat ensi lauantaina italialainen Inter Milan ja ranskalainen PSG Pariisista.

Eurooppa-liigan finaalin voitti keskiviikkona englantilainen Tottenham.

Suomessa jalkapalloa pelataan kesällä, joten miesten Veikkausliiga ja naisten Kansallinen liiga ovat vielä kesken.

Jalkapallossa pelataan karsintoja miesten MM-kisoihin, jotka ovat ensi vuonna Pohjois-Amerikassa. Suomi pelaa seuraavaksi Hollantia vastaan kesäkuun 7. päivä Helsingissä.

## Kesän urheilukilpailut

![Suomen faneja koripallon EM-kisoissa 2022.](https://images.cdn.yle.fi/image/upload/c_crop,h_1687,w_2999,x_0,y_312/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1743093032/39-144262767e57d15642e3)

Avaa kuvien katselu

Kuva: IMAGO/Newspix/ All Over Press

Kesällä on paljon erilaisia isoja urheilukisoja.

Naisten jalkapallon EM-kisat ovat heinäkuussa Sveitsissä. Suomi on kisoissa mukana. Suomi on mukana myös jalkapallon alle 21-vuotiaiden poikien EM-kisoissa. Kisat ovat kesäkuussa Slovakiassa.

Koripallon EM-kisat pelataan elokuussa ja syyskuussa. Kisat pelataan 4 maassa. Suomen ottelut ovat Tampereella.

Tänä vuonna järjestetään myös esimerkiksi suunnistuksen MM-kisat Kuopiossa ja yleisurheilun MM-kisat Japanissa.

## Kertaus

Uutisviikon aiheena oli kilpaurheilu. Kerrataan vielä tärkeimmät asiat.

Jääkiekon MM-kisojen loppuottelussa pelaavat USA ja Sveitsi.

Jalkapallon Mestareiden liigan finaalissa pelaavat ensi lauantaina pariisilainen PSG ja Milanon Inter.

Tänä kesänä järjestetään esimerkiksi jalkapallon naisten EM-kisat ja koripallon miesten EM-kisat.

Tämä oli Uutisviikko selkosuomeksi. Kuulemiin!
