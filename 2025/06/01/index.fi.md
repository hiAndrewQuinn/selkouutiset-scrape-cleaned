# Radio | Uutisviikko selkosuomeksi | sunnuntai 1.6.2025

Rauhoitettujen luontolajien hinnat.

Kuuntele

Voit lukea uutiset samanaikaisesti alta.

Uutisviikon aihe ovat rauhoitettujen luontolajien hinnat. Hinnat tulevat käyttöön, jos joku vahingoittaa lajia tahallisesti.

## Laki suojelee rauhoitettuja lajeja

![Kiljukotka lentää ja sen hinta: 12713 euroa.](https://images.cdn.yle.fi/image/upload/c_crop,h_1079,w_1919,x_0,y_0/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1748431801/39-14730266836f1c95733b)

Avaa kuvien katselu

Kiljukotka on suuri petolintu. Se on noin 65 cm pitkä ja sen siipienväli on 160 cm. Kuva: FLPA/Shutterstock

Rauhoitetut kasvit ja eläimet ovat saaneet uudet hinnat.

Rauhoitettu laji on eliölaji, jota laki suojelee. Kaikkia lajeja ei saa poimia tai pyydystää.

Monet uhanalaiset lajit on rauhoitettu. Uhanalaiset lajit ovat vaarassa hävitä.

Jos joku poimii uhanalaisen kasvin tai tuhoaa sen, hän voi joutua oikeuteen.

Poliisi tutkii ensin asiaa. Jos syyte nostetaan ja tekijä tuomitaan, hän joutuu maksamaan lajin arvon sekä sakkoja.

Poliisi tutkii tällä hetkellä tapausta, jossa metsäkoneet ajoivat Hukkajoen yli Suomussalmella. Joessa oli paljon uhanalaisia raakkuja.

## Naali on Suomen arvokkain nisäkäs

![Naali ja sen hinta: 17656 euroa.](https://images.cdn.yle.fi/image/upload/c_crop,h_1080,w_1919,x_0,y_0/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1748431806/39-14730276836f1c9ba673)

Avaa kuvien katselu

Naali eli napakettu elää arktisilla seuduilla pohjoisella pallonpuoliskolla. Suomessa se elää Pohjois-Lapissa. Kuva: imago/blickwinkel/ All Over Pres

Naali on Suomen kallein nisäkäs. Nisäkäs on eläin, joka synnyttää eläviä poikasia ja jota emo ruokkii maidolla.

Naalin arvo oli ennen 7 400 euroa ja nyt melkein 18 000 euroa.

Myös jokihelmisimpukan eli raakun hinta nousi paljon. Ennen raakun arvo oli noin 600 euroa, mutta nyt se on noin 1 500 euroa.

Monet raakkujen yhdyskunnat eivät enää lisäänny.

Kiljukotka on arvokkain lintu. Sen hinta on melkein 13 000 euroa.

Joidenkin lajien arvo myös laski. Esimerkiksi merikotkan arvo laski, koska niitä on nyt enemmän kuin ennen.

![Ruskea jokihelmisimpukka veden alla kivien vieressä. ](https://images.cdn.yle.fi/image/upload/c_crop,h_2268,w_4032,x_0,y_493/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1747314551/39-14660746825e6b89379f)

Avaa kuvien katselu

Raakku eli jokihelmisimpukka, kuvattu 15.5. Hukkajoella Suomussalmella. Kuva: Timo Sihvonen

## Nyt myös kasveilla on hinnat

![Toukokämmekkä ja sen hinta: 6462 euroa.](https://images.cdn.yle.fi/image/upload/c_crop,h_2135,w_3799,x_0,y_3/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1748432543/39-14730236836f1c802537)

Avaa kuvien katselu

Toukokämmekkä kasvaa 10–25 senttimetriä korkeaksi. Se kukkii kesäkuussa. Kuva: FLPA/Shutterstock

Kasvit saivat hinnat nyt ensimmäistä kertaa.

Arvokkain kasvi on toukokämmekkä, jonka hinta on melkein 6 500 euroa.

Jos joku poimii 15 toukokämmekkää, hän joutuu maksamaan lähes 100 000 euroa.

Hinnat perustuvat lakiin luonnonsuojelusta.

Yhteensä 478 rauhoitettua lajia sai hinnan. Näistä suurin osa on eläinlajeja, kasvilajeja on noin 160.

Hinnat laski ympäristöministeriö.

## Muita arvokkaita lajeja

![Saimaannorppa katselee vedestä kivellä makoilevaa kuuttia.](https://images.cdn.yle.fi/image/upload/c_crop,h_4644,w_8256,x_0,y_172/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1748010161/39-147081768308447ef7ac)

Avaa kuvien katselu

Saimaannorppa elää Itä-Suomessa Saimaassa, joka on Suomen suurin järvi.  Kuva: Mervi Kunnasranta/Itä-Suomen yliopisto

Rauhoitetut kasvit ja eläimet ovat saaneet uudet hinnat. Kerrotaan vielä lisää arvokkaista lajeista.

3 arvokkainta nisäkästä ovat naali, pyöriäinen ja saimaannorppa..

3 arvokkainta lintua ovat kiljukotka, kiljuhanhi, ja tunturipöllö.

3 arvokkainta kasvia ovat toukokämmekkä, pohjankehtoailakki ja pahtahietaorvokki.

## Kertaus

Uutisviikon aihe olivat rauhoitettujen luontolajien hinnat.

Jos joku vahingoittaa rauhoitettua lajia, hän joutuu maksamaan siitä.

Nyt myös rauhoitetuilla kasveilla on hinnat.

Tässä oli Uutisviikko selkosuomeksi. Kuulemiin! Tavataan taas ensi lauantaina!
