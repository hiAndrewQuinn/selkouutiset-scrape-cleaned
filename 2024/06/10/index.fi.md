# TV \| Selkouutiset \| maanantai 10.6.2024

Eurovaalit Suomessa.

## Eurovaalit Suomessa

Tässä lähetyksessä kerromme EU-vaaleista.

Suomalaiset äänestivät eilen EU-vaaleissa eli eurovaaleissa.\
Eurovaaleissa valittiin jäsenet Euroopan parlamenttiin.\
Suomalaisten valitsivat europarlamenttiin 15 jäsentä eli meppiä.

Eurovaalit järjestettiin kaikissa Euroopan unionin maissa. EU-maita on 27, ja europarlamenttiin valitaan yhteensä 720 jäsentä.

## Kokoomus

Suomen eurovaalien voittaja on kokoomus. Se sai melkein 25 prosenttia äänistä. Kokoomus on ainoa suomalainen puolue, joka sai europarlamenttiin 4 meppiä.

Kokoomus oli myös gallupkyselyjen ykkönen ennen vaaleja. Siksi kokoomuksen voitto ei ollut yllätys.

## Muut puolueet

Suomen eurovaaleissa nähtiin myös yllätyksiä.

Suuri yllätys oli, että vasemmistoliiton kannatus nousi paljon. Vasemmistoliitto oli eurovaalien toiseksi suurin puolue, ja se saa 3 meppiä.

Yllätys oli myös se, että perussuomalaisten kannatus laski paljon. Puolue saa nyt vain 1 mepin.

Muiden puolueiden kannatus ei paljon muuttunut. SDP, keskusta ja vihreät saavat jokainen 2 meppiä, RKP saa 1 mepin.

## Li Andersson

Eurovaalien äänikuningatar eli suosituin ehdokas oli vasemmistoliiton Li Andersson.\
Melkein 250 000 suomalaista äänesti Anderssonia. Kukaan ei ole ennen saanut niin paljon ääniä Suomen eurovaaleissa.

Andersson sai 13,5 prosenttia kaikista äänistä. Anderssonin menestys selittää sen, että vasemmistoliiton kannatus nousi niin paljon.

Eurovaalit eivät juuri kiinnostaneet suomalaisia. Vain noin 42 prosenttia äänestysikäisistä suomalaisista kävi äänestämässä.

## Sää

Vielä sääennuste.\
Tiistaina Suomessa sää vaihtelee.

Etelässä on poutaista ja aurinkoista. Muualla sataa ja voi myös ukkostaa.

Lämpötila on 15 - 20 astetta.

