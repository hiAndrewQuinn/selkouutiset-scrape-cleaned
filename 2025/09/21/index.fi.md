# Radio | Uutisviikko selkosuomeksi | sunnuntai 21.9.2025

Mars-simulaatio alkaa lokakuussa

Kuuntele

Voit lukea uutiset samanaikaisesti alta.

Uutisviikon aihe on planeetta Mars ja Nasan avaruustutkimus. Marsissa asumista tutkitaan simulaattorissa yli vuoden ajan. Kerromme nyt lisää Nasan kokeesta.

## Mars-simulaatio alkaa

![Nasan simuloitu elinympäristö Marsissa.](https://images.cdn.yle.fi/image/upload/c_crop,h_2531,w_4500,x_0,y_468/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1684317314/39-11151356464a32f74f4d)

Avaa kuvien katselu

Mars-planeetan ”ulkotiloja” esiteltiin medialle ennen tutkimuksen alkua huhtikuussa 2023. Kuva: Go Nakamura / Reuters

USA:n avaruushallinto Nasan kokeessa simuloidaan eli jäljitellään asumista Mars-planeetalla.

Koe tehdään avaruustukikohdassa Houstonissa. 4 amerikkalaista siirtyy lokakuussa rakennelmaan, jossa he viettävät seuraavat 378 päivää.

Tutkijat haluavat selvittää, voiko Marsissa joskus asua ihmisiä ja miten sinne voi lentää turvallisesti.

Nasan tukikohta on rakennettu suuren varastohallin sisälle. Koehenkilöt asuvat rakennuksessa yli vuoden.

Rakennus on 1-kerroksinen, ja siinä on tilaa vajaat 160 neliömetriä. Jokaisella henkilöllä on oma pieni makuuhuone.

Tukikohdan ulkopuolella on pieni hiekka-alue, jossa liikutaan avaruuspuvuissa.

## Aluksen mahdollisia laukaisuaikoja on harvoin

![Matkan kesto Marsiin infografiikkana.](https://images.cdn.yle.fi/image/upload/c_crop,h_607,w_1080,x_0,y_151/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1684491826/39-11155396464dd7063fc6)

Avaa kuvien katselu

Mars-lennoilla on paljon reunaehtoja. Laukaisu onnistuu vain harvoin. Kuva: Lasse Isokangas / Yle

Koe on jo toinen 3:sta Mars-tutkimuksen sarjasta.

Olosuhteista on tehty mahdollisimman todenmukaiset.

Kaikkea ei voida kuitenkaan simuloida. Houstonissa tukikohdan seinän takana ei odota tyhjiö, kylmyys tai kuolema. Oikeassa Marsissa on kylmää, vähän ilmaa ja pölymyrskyjä.

Lisäksi Marsin painovoima on vain noin kolmasosa Maan painovoimasta. Alhainen painovoima vaikuttaa terveyteen.

Mahdollinen matka Marsiin kestää pitkään, koska sinne ja takaisin meneminen vie aikaa.

Lisäksi matkassa pitää odottaa hetkeä, jolloin Maan ja Marsin kiertoradat ovat sopivat. Tällainen hetki on vain 26 kuukauden välein.

Pelkkä menomatka Marsiin voi kestää noin 9 kuukautta.

## Tavoite on pysyvä tukikohta Kuuhun

![Elon Musk ja Starshipin koealus kuvakoosteessa.](https://images.cdn.yle.fi/image/upload/c_crop,h_1469,w_2612,x_33,y_0/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1598437328/39-7116005f44dfea86e69)

Avaa kuvien katselu

Elon Musk ja Starshipin koealus kuvakoosteessa. Kuva: Kuvat SpaceX ja Nasa / Kim Shiflett, koostaminen Jari Mäkinen

Nasa tutkii avaruudessa asumista, koska sen tavoite on perustaa pysyvä tukikohta Kuuhun.

Ihminen on kävellyt viimeksi Kuun pinnalla joulukuussa 1972.

Amerikkalainen yksityinen SpaceX-yhtiö testaa parhaillaan Starship-avaruusalusta. Nasa aikoo käyttää sitä laskeutumiseen kuuhun.

SpaceX:n perustaja Elon Musk on kertonut, että yhtiön tavoite on viedä ihminen Marsiin.

## Kertaus

Tässä oli Uutisviikko selkosuomeksi.

Uutisviikon aihe oli planeetta Mars ja Nasan avaruustutkimus. Marsissa asumista tutkitaan simulaattorissa yli vuoden ajan.

Uutisviikko jälleen ensi lauantaina. Tavataan taas, kuulemiin!
