# Radio | Uutisviikko selkosuomeksi | sunnuntai 26.10.2025

Säilölumi

Kuuntele

Voit lukea uutiset samanaikaisesti alta.

Säilölumen käyttö kasvaa Suomessa.

Talvi ei ole vielä edes alkanut, mutta laskettelurinteitä ja hiihtolatuja on jo avattu säilölumen avulla.

Nyt kerromme asiasta lisää.

## Hiihtämään jo lokakuussa

![Anne Hyytiäinen hiihtää Kannonkosken säilölumiladulla.](https://images.cdn.yle.fi/image/upload/c_crop,h_1080,w_1920,x_0,y_0/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1604497560/39-7384055fa2b0076270d)

Avaa kuvien katselu

Säilölumesta voidaan rakentaa ensilumenlatu. Kuva: Niko Mannonen / Yle

Säilölumen käyttö yleistyy.

Suomessa avataan tänä syksynä yli 20 hiihtolatua, jotka on rakennettu viime talven lumesta eli säilölumesta. Latuja on avattu jo tässä kuussa esimerkiksi Imatralla, Kajaanissa ja Vihdissä.

Myös laskettelurinteitä on jo avattu säilölumen avulla.

Säilölunta käyttävät etenkin matkailualan firmat. Myös moni kunta käyttää säilölunta ja rakentaa siitä asukkaille ensilumenladun.

## Edellisen talven lunta

![Työkone avaa eristehaitarimattoja Levirinteen päällä.](https://images.cdn.yle.fi/image/upload/c_crop,h_3203,w_5695,x_1,y_370/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1695645418/39-117667665117cfb72963)

Avaa kuvien katselu

Viime talven lumi on säilynyt eristemattojen alla kesän yli. Syksyllä lumi otetaan taas käyttöön, ja siitä voidaan rakentaa vaikka hiihtolatu. Kuva: Juuso Stoor / Yle

Säilölumi on lunta, joka on otettu talteen jo edellisenä talvena.

Lumesta tehdään isoja kasoja, joiden päälle laitetaan eristeeksi haitarimattoja ja suojapeittoja. Eristemattojen alla lumi säilyy kesän yli.

Säilölumi kiinnostaa etenkin matkailualaa. Ilmastonmuutoksen takia talven alku ja lumentulo on epävarmaa. Säilölumen avulla talven matkailukausi saadaan alkuun, vaikka lumentulo viivästyy.

## Oppia Suomesta

![Luminen laskettelurinne kuivalla maalla.](https://images.cdn.yle.fi/image/upload/c_crop,h_3332,w_5923,x_0,y_0/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1759490531/39-153302968dfb1463b37d)

Avaa kuvien katselu

Levin laskettelurinne avattiin jo lokakuussa säilölumen avulla. Kuva: Juuso Stoor / Yle

Levin hiihtokeskuksessa lumen säilöminen aloitettiin 10 vuotta sitten. Tänä vuonna lunta säilöttiin jo melkein 300 000 kuutiometriä.

Monista Keski-Euroopan maista ja esimerkiksi Norjasta on käyty katsomassa Levin lumikasoja ja ottamassa niistä mallia lumen säilömiseen.

Suomalainen firma Snow Secure on kehittänyt tekniikkaa lumen säilömiseen, ja sitä käytetään myös Levillä. Tekniikkaa viedään myös eri puolille maailmaa, esimerkiksi Italiaan, Sveitsiin, USA:han ja Kanadaan.

Tänä vuonna amerikkalainen Time-lehti valitsi Snow Securen eristematon vuoden parhaiden keksintöjen listalle.

## Kertaus

Uutisviikon aiheena oli tällä kertaa säilölumi. Kerrataan vähän.

Säilölumen käyttö kasvaa Suomessa ja maailmalla.

Säilölumi on viime talven lunta. Lumesta on tehty iso kasa, joka säilyy eristemattojen alla kesän yli.

Säilölumen avulla talven matkailukausi saadaan alkuun, vaikka lumentulo viivästyy.

Tässä kaikki tällä kertaa, tavataan taas ensi viikolla.
