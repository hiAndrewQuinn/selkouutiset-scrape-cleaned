# Radio | Uutisviikko selkosuomeksi | 8.11.2025

Näyttelijä Elina Salo on kuollut

Kuuntele

Voit lukea uutiset samanaikaisesti alta.

Uutisviikon aihe on suomalainen näyttelijä Elina Salo. Salo on kuollut 89-vuotiaana.

## Näyttelijä Elina Salo on kuollut

![Elina Salo i Lottauniform med uppsträckta händer i en skog i femtiotalsfilm.](https://images.cdn.yle.fi/image/upload/c_crop,h_1236,w_2196,x_0,y_0/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1762510545/39-1550373690dc696bc96e)

Avaa kuvien katselu

Rintamalotta (1956) oli Elina Salon ensimmäisiä elokuvia. Sen ohjasi Aarne Tarkas. Kuva: Yle kuvapalvelu

Näyttelijä Elina Salo on kuollut. Hän syntyi Sipoossa vuonna 1936.

Salo oli näyttelijä, jota suomalaiset rakastivat. Salo oli harvinainen taiteilija, joka onnistui pitämään salaperäisyyden läpi elämän. Hän antoi vain vähän haastatteluja.

Salosta ei ole kirjoitettu elämäkertaa, koska hän ei sellaista halunnut.

## Komisario Palmuissa Salosta tuli filmitähti

![Joel Rinne kädet puuskassa ja Elina Salo.](https://images.cdn.yle.fi/image/upload/c_crop,h_673,w_1197,x_1,y_64/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1670840757/39-10467336396fc9b8b167)

Avaa kuvien katselu

Komisario Palmun erehdys (1960). Sen ohjasi Matti Kassila. Kuvassa Joel Rinne (Komisario Palmu) ja Elina Salo. Kuva: Suomen Filmiteollisuus SF Oy

Elina Salo haki Teatterikouluun hieman kuin huvin vuoksi mutta pääsi opiskelemaan.

Salo näytteli aluksi paljon kiltin ja alistetun henkilön rooleja. Varsinainen läpimurto tuli Komisario Palmu -elokuvissa. Niiden ohjaaja Matti Kassila ymmärsi Salon näyttelijänkyvyt.

Salosta tuli todellinen filmitähti, jonka työtä elokuvakriitikot kiittivät. Salo myös voitti monta kertaa äänestyksen suosikkinäyttelijästä.

## Elina Salon ääni oli ainutlaatuinen

![Pikku Myy.](https://images.cdn.yle.fi/image/upload/c_crop,h_650,w_1155,x_0,y_22/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1670935116/14-svyle-27296556c1e0e98c3ea)

Avaa kuvien katselu

Pikku Myy Tove Janssonin sarjakuvassa. Kuva: Moomin Characters

Elina Salolla oli erikoinen ääni, joka oli helppo muistaa. Ääni oli mieleenpainuva, käheä ja ilmeikäs.

Salolla oli Pikku Myyn äänirooli animaatiosarjassa, joka kertoi Muumilaaksosta. Salo myös levytti lastenlaulut Täti Moonika ja Rosvolaulu.

Salo muistutti haastattelussa, miten tärkeää on heittäytyä lapseksi.

## Aki Kaurimäki nosti Salon uudelleen tähdeksi

![Iris Rukka (Kati Outinen) ja äiti (Elina Salo). YLE Kuvapalvelu/Kansallinen audiovisuaalinen arkisto](https://images.cdn.yle.fi/image/upload/c_crop,h_1728,w_3072,x_0,y_91/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1513783321/17-501753903f5f43e8b)

Avaa kuvien katselu

Iris Rukka (Kati Outinen) ja äiti (Elina Salo) Aki Kaurismäen elokuvassa Tulitikkutehtaan tyttö.  Kuva: YLE Kuvapalvelu/KAVI

Elina Salo oli myös suomalaisen elokuvan uudessa aallossa 1960-luvulla. Muun muassa Jaakko Pakkasvirta ja Risto Jarva ohjasivat Saloa.

Salo kieltäytyi monesta roolista. Ohjaaja Aki Kaurismäelle Salo ei sanonut ei. Salo näytteli 4:ssä Kaurismäen elokuvassa 1980- ja 90-luvuilla.

Salo sai niistä 3 elokuva-alan Jussi-patsasta. Elämäntyöpalkinnon eli Betoni-Jussin Salo sai vuonna 2012.

Elina Salo työskenteli teatterissa koko uran ajan. Hän näytteli Intimiteatterissa, Radioteatterissa ja Lilla Teaternissa.

Eläkkeellä Salo muutti Pariisiin. Hänellä oli koti myös Suomessa.

## Kertaus

Tässä oli Uutisviikko selkosuomeksi.

Uutisviikon aihe oli suomalaisnäyttelijä Elina Salo. Hän on kuollut 89-vuotiaana.

Elina Salo muistetaan varsinkin Komisario Palmu -elokuvista ja ääniroolista Muumilaakson Pikku Myynä.

Uutisviikko jälleen huomenna sunnuntaina. Tavataan taas, kuulemiin!
