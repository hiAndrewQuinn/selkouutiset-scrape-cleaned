# Radio \| Uutisviikko selkosuomeksi \| Sunnuntai 17.3.2024

Putinin Venäjä.

Uutisviikon aiheena on Venäjä, jota presidentti Vladimir Putin johtaa.

Venäjällä oli tänä viikonloppuna presidentinvaali. Venäjän vaali ei ollut vapaa eikä rehellinen. Vladimir Putinin voitto vaalissa oli selvä asia jo etukäteen. Kerromme nyt lisää vaalista ja Putinin Venäjästä.

## Epäreilu presidentinvaali

![ Kuva: Roni Rekomaa / Lehtikuva](https://images.cdn.yle.fi/image/upload/c_crop,h_2880,w_5120,x_0,y_183/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1710672834/39-125857165f6c9f84e7b6)

Venäjällä järjestettiin viikonloppuna presidentinvaali. Vladimir Putin jatkaa Venäjän presidenttinä.

Venäjän presidentinvaalissa ei ollut opposition ehdokkaita. Venäjä ei ole demokraattinen maa. Oppositio ei voi osallistua politiikkaan Venäjällä.

Putinin vastustajat järjestivät presidentinvaalin aikaan mielenosoituksia Venäjällä. Mielenosoituksia Putinia vastaan oli myös muualla maailmassa. Poliisi pidätti kymmeniä ihmisiä, jotka osallistuivat mielenosoituksiin Venäjällä.

Venäjän presidentinvaalissa ei ollut paikalla ulkomaalaisia vaalitarkkailijoita.

## Putinin valtakausi

![ Kuva: Alexander Kazakov / AFP / Lehtikuva](https://images.cdn.yle.fi/image/upload/c_crop,h_2831,w_5033,x_0,y_160/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1709906271/39-125532265eb1923e00c0)

Vladimir Putin nousi valtaan Venäjällä vuonna 2000. Putin on 71-vuotias. Venäjän lakia on muutettu niin, että Putin voi olla presidentti vuoteen 2036 asti.

Putin hallitsee Venäjää kovin ottein. Moni venäläinen poliitikko ja Putin vastustaja on kuollut sen jälkeen, kun Putin nousi valtaan Venäjällä.

Kansainvälinen rikostuomioistuin määräsi vuosi sitten, että Vladimir Putin pitää pidättää. Putinia syytetään sotarikoksista.

## Venäjän hyökkäys Ukrainaan

![ Kuva: via REUTERS](https://images.cdn.yle.fi/image/upload/c_crop,h_2289,w_4075,x_0,y_0/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1710661204/39-125854165f69ddda3582)

Venäjä hyökkäsi Ukrainaan vuonna 2022. Sota jatkuu edelleen. Monet maat tuomitsevat Venäjän hyökkäyksen. Venäjälle määrättiin talouspakotteita. Sodan takia moni maa ei tee mitään yhteistyötä Venäjän kanssa.

Venäjän hyökkäyssotaa ei saa arvostella Venäjällä. Venäjällä voi saada vankilatuomion, jos arvostelee Venäjän hyökkäystä Ukrainaan.

## Kertaus

Uutisviikon aiheena oli Venäjä, jota Vladimir Putin johtaa. Kerrataan vielä tärkeimmät asiat. Venäjällä oli viikonloppuna presidentinvaali, joka ei ollut demokraattinen. Vladimir Putin jatkaa Venäjän presidenttinä. Putinin vastustajat järjestivät mielenosoituksia Venäjällä ja muualla maailmassa.

Tämä oli Uutisviikko selkosuomeksi, tavataan taas. Kuulemiin!

