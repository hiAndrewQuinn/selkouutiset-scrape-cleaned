# TV \| Selkouutiset \| tiistai 15.10.2024

Kadonneet lapset. Stubb Norjassa. Gothic Modern. Sää.

## Kadonneet lapset

Ensin kerromme kadonneista lapsista.

Suomalaiskouluista katoaa joka vuosi lapsia ja nuoria. Kadonneilla lapsilla on maahanmuuttajatausta, mutta usein he ovat kasvaneet Suomessa.

Esimerkiksi Lilian katosi Suomesta, kun hän oli 13, ja isä vei hänet Irakiin. Isä jätti Lilianin Irakiin, koska vanhempien mielestä tytär oli liian suomalainen. Vanhemmat pelkäsivät, että Lilianin käytös vahingoittaa perheen kunniaa.

Suomalaiskouluista katoaa joka vuosi lapsia ja nuoria. Tarkkaa määrää ei tiedä kukaan.

Poliisi sanoo, että näiden lasten auttaminen on vaikeaa. Auttamiseen ei myöskään ole selkeitä ohjeita.

Tästä aiheesta kerrotaan lisää Ylen MOT:n ohjelmassa [Kunnian vuoksi kadonneet](https://areena.yle.fi/1-66871378) Yle Areenassa.

## Presidenttipari Norjassa

Sitten kerromme Suomen presidentin valtiovierailusta.

Presidentti Alexander Stubb ja rouva Suzanne Innes-Stubb ovat aloittaneet valtiovierailun Norjassa.

Kuningas Harald ja kuningatar Sonja ottivat presidenttiparin vastaan kuninkaanlinnassa Oslossa.

Vierailu kestää kolme päivää.

## Gothic Modern

Sitten kuvataidetta.

Helsingin Ateneum-taidemuseossa on avattu uusi näyttely, jonka vetonauloja ovat luurangot ja pääkallot. Näyttely on Gothic Modern - pimeydestä valoon.

Näyttelyn taitelijoita ovat esimerkiksi Vincent van Gogh, Hugo Simberg, Edvard Munch ja Käthe Kollwitz. Keskiajan ja varhaisrenessanssin taide innoitti näitä taitelijoita, kun he kuvaavat esimerkiksi kuolemaa, rakkautta tai kärsimystä.

Ateneumin uusi näyttely on kiinnostanut etenkin nuorta yleisöä.

Helsinkiläinen Atte Tolonen tuli katsomaan yhtä tiettyä teosta.

-- Oikeesti mä tulin kattoo van Goghin Tupakoivaa luurankoa, sitä mä erityisesti tulin kattoo.

## Keskiviikon sää

Vielä sääennuste.

Maan keskivaiheilla sataa vähän vettä. Myös Pohjois-Lapissa tulee vesi- ja lumisateita.

Pilvisyys on runsasta idässä ja pohjoisessa, muualla aurinko pääsee paikoin vähän paistamaan.

Lämpötila on 2-11 astetta.

