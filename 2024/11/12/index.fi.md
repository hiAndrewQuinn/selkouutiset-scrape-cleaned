# TV \| Selkouutiset \| tiistai 12.11.2024

Kaivokset. Kokemus yhteiskunnasta. Ruotsin opetus poliiseille. Keskiviikon sää.

## Kaivokset

Ensin aiheena kaivokset.

Suomeen suunnitellaan uusia kaivoksia.

Kaivoksista saadaan metalleja, joita tarvitaan uuteen ympäristöystävälliseen tekniikkaan.

Uuden tekniikan avulla halutaan esimerkiksi eroon öljyn ja kivihiilen käytöstä.

Monia metalleja saadaan esimerkiksi Kiinasta, mutta Eurooppa tarvitsee myös omaa metallien tuotantoa.

Siksi Suomeen suunnitellaan uusia kaivoksia.

Monet ovat kuitenkin huolissaan siitä, miten kaivokset vaikuttavat luontoon.

Tässä näkyy vanhan suljetun kaivoksen jälkiä. Luonnossa on vielä myrkkyjä.

Kaivosfirmat sanovat, että uudet kaivokset toimivat puhtaammin.

## Kokemus yhteiskunnasta

Sitten aiheena suomalaisten kokemus yhteiskunnasta.

Poliittinen keskustelu herättää vihan tunnetta monissa suomalaisissa.

Uusi tutkimus kertoo, että noin 50 prosenttia suomalaisista kokee vihan tunnetta poliittisen keskustelun takia.

Tutkimuslaitoksen johtaja **Karina Jutila** uskoo, että syynä ovat esimerkiksi hallituksen säästöt ja työttömyys.

Poliittinen keskustelu herättää siis vihan tunnetta, mutta on myös asioita, jotka tuovat tunteen yhteenkuuluvuudesta.

Niitä ovat Suomen luonto, kieli ja itsenäisyys.

## Ruotsin opetus poliiseille

Sitten aiheena poliisien koulutus.

Suomessa poliisin pitää osata suomen lisäksi myös ruotsia.

Tässä opiskellaan ruotsia Poliisiammattikorkeakoulussa Tampereella.

Opettaja **Ritva Lyytinen** sanoo, että hänen pitää aloittaa ruotsin opetus melkein alusta.

Lyytisen mielestä peruskoulussa ja lukiossa ruotsin opetusta on nykyään liian vähän.

Suomessa poliisin pitää osata ruotsia, jotta poliisi voi hoitaa asioita myös ruotsinkielisten suomalaisten kanssa.

Se on myös opiskelijoiden mielestä tärkeää.

(**Tuomo Vuorinen**, poliisiopiskelija)

*- Ei se siitä saa jäädä kiinni, että ei sais toisella virallisella kielellä asioita hoidettua\...(yrittää puhua ruotsia)\...laiska?*

## Keskiviikon sää

Vielä sääennuste.

Sää on pilvistä ja vesisateita tulee niin etelässä kuin pohjoisessakin.

Illalla sää poutaantuu lännestä alkaen.

