# TV \| Selkouutiset \| keskiviikko 4.12.2024

Teknologiateollisuuden lakot. Itsenäisyysjuhlat. Helmarit. Sää

## Teknologiateollisuuden lakot

Aluksi lakkouutinen.

Lakot teknologiateollisuudessa jatkuvat toista päivää. Teollisuusliiton ja Ammattiliitto Pron lakot jatkuvat myös neljänä päivänä ensi viikolla.

Lakkoja on yli 200 teknologia-alan firmassa.

Lakoilla halutaan vauhdittaa neuvotteluita uudesta työehtosopimuksesta.

Työntekijät haluavat 10 prosentin palkankorotukset. Työantajat sanovat, että se on liian paljon.

## Itsenäisyysjuhlat

Sitten aiheena ovat itsenäisyysjuhlat.

Suomen itsenäisyyttä on juhlittu pitkin viikkoa.

Presidentti Alexander Stubb kutsui sotien veteraanit itsenäisyysjuhlaan presidentinlinnaan maanantaina. Juhlassa oli mukana noin 20 veteraania ja lottaa.

Helsingissä peruskoulun neljäsluokkalaiset juhlivat itsenäisyyttä eilen Messukeskuksessa. Pormestari Juhana Vartiainen isännöi juhlia, joissa oli noin 6500 oppilasta ja opettajaa.

Pääministeri Petteri Orpo puolestaan isännöi tänään lasten itsenäisyyspäivän juhlaa Oopperatalossa. Juhlaan oli kutsuttu kaksi lasta Suomen jokaisesta kunnasta.

Suomen itsenäisyyttä on juhlittu pitkin viikkoa.

Varsinainen itsenäisyyspäivä on 6. joulukuuta eli ylihuomenna perjantaina. Silloin pidetään presidentin Linnan juhlat, johon on kutsuttu 1700 vierasta.

## Helmarit EM-kisoihin

Lopuksi iloinen urheilu-uutinen.

Suomen naiset pääsevät mukaan jalkapallon Euroopan mestaruuskisoihin. EM-kisapaikka varmistui, kun naisten jalkapallomaajoukkue Helmarit voitti illan ottelussa Skotlannin.

Helmarit voitti Skotlannin maalein 2--0. Natalia Kuikka ja Nea Lehtola tekivät Suomen maalit.

EM-kisat pelataan ensi kesänä Sveitsissä.

## Torstain sää

Vielä sääennuste.

Pilvisyys lisääntyy. Lumikuuroja tulee etelärannikolla sekä Lounais-Lapissa.

Suurimmassa osassa maata sää on poutaista, eli sateetonta.

Lämpötila on lähes koko maassa pakkasen puolella.

