# TV \| Selkouutiset \| torstai 19.12.2024

Sähköautot. Heikki Silvennoinen. Jouluperinteet. Joululiikenne. Sää.

## Sähköautot

Ensin aiheena sähköautot.

Sähköauton pitää kestää yhtä kauan kuin bensa-auton. Tätä mieltä on kuluttajariitalautakunta, joka käsittelee kauppariitoja.

Sähköautojen määrä kasvaa Suomessa. Myös käytettyjä sähköautoja tulee myyntiin enemmän kuin ennen.

Siksi myös riidat sähköauton ostajien ja myyjien välillä lisääntyvät, kuluttajariitalautakunta arvioi.

Kuluttajariitalautakunnan mielestä sähköauton pitää kestää yhtä kauan kuin bensa-auton.

Se tarkoittaa, että auto kestää 300 000 ajokilometriä.

## Heikki Silvennoinen

Sitten suru-uutinen.

Näyttelijä ja muusikko **Heikki Silvennoinen** kuoli eilen 70 vuoden iässä.

Silvennoinen näytteli esimerkiksi huumoriohjelmassa Kummeli.

TV1:ssä nähdään tänään torstaina erikoislähetys, jossa muistellaan Heikki Silvennoista. Ohjelma alkaa kello 19.

## Jouluperinteet

Sitten aiheena jouluperinteet.

Jouluperinteet ovat suomalaisille tärkeitä.

Jouluperinteet tuovat tunteen siitä, että kuulumme yhteen. Ne antavat myös turvallisuuden tunteen. Näin sanoo tutkija **Blanka Henriksson**.

Tässä on suomalaisia joulumarkkinoilla. He kertovat, että heille tärkeitä jouluperinteitä ovat piparkakut, joulukuusi, joulukukat ja joulurauhanjulistus.

Jouluperinteet ovat suomalaisille tärkeitä.

Siksi ne ovat myös herkkä asia. Jos joku haluaa muuttaa jouluperinteitä, monet meistä hermostuvat.

Silloin kysymme, mitä yhteistä meillä enää on, Blanka Henriksson sanoo.

## Joululiikenne

Sitten uutinen liikenteestä.

Joululiikenne alkaa tänä iltana. Näin arvioi Fintrafficin liikennekeskus.

Monet lähtevät joulunviettoon jo tänään, mutta liikennettä on paljon koko viikonlopun ajan.

Monet palaavat joulunvietosta tapaninpäivänä eli ensi viikon torstaina.

## Perjantain sää

Vielä sääennuste.

Huomenna sataa lunta pohjoisessa. Myös muualla sataa välillä. Etelässä sataa räntää tai vettä.

Etelässä on plusasteita. Lännessä ja pohjoisessa on pakkasta. Tuuli saa sään tuntumaan kylmemmältä.

