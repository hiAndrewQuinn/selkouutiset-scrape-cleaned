# TV \| Selkouutiset \| perjantai 2.8.2024

Häädöt \| Rippileiri \| Matkailu \| Sää

## Häädöt

Ensin uutinen asumisesta.

Häätöjen määrä kasvaa. Häätöjä on ollut Suomessa tänä vuonna 20 prosenttia enemmän kuin viime vuonna.

Monessa isossa kaupungissa määrä on kasvanut vielä enemmän.

Ihmiselle tulee häätö, kun hän ei maksa vuokraa.

Sellaisten ihmisten määrä on kasvanut, joille vuokra on vaikea maksaa.

Häätöjen määrä kasvaa. Järjestöt sanovat, että syy on asumistuen leikkaukset.

Kun ihminen häädetään, hänestä voi tulla koditon.

Kodittomien järjestöt sanovat, että nykyään koditon on usein ihminen, joka käy töissä.

Hänellä on ehkä pätkätyö ja pieni palkka.

Järjestöt neuvovat, että on hyvä hakea apua, jos vuokran kanssa on liian vaikeaa.

## Rippileirit

Sitten uutinen rippileireistä.

Kirkko haluaa, että rippileirit ovat tulevaisuudessa turvallisempia.

Syy on se, että joillain rippileireillä on ollut tänä vuonna ongelmia.

Leirin aikuisen työntekijän käytös on ollut huono nuoria kohtaan.

Pappi tai joku muu työntekijä on ehkä ollut humalassa, riidellyt tai on ollut seksuaalista häirintää.

Kirkko haluaa, että rippileirit ovat tulevaisuudessa turvallisempia.

Kirkko sanoo, että seurakunnan täytyy katsoa tarkkaan, millainen ihminen voi olla töissä rippileirillä.

Kaikki ihmiset eivät sovi työhön nuorten kanssa.

## Matkailu

Sitten uutinen matkailusta.

Suomalaisten Viron-matkailu on muuttunut.

Matkailuyritykset kertovat, että suomalaiset turistit ovat nykyään nuorempia ja kansainvälisempiä kuin ennen.

Menneisyydessä syy Viron-matkaan oli usein halpa alkoholi ja ryyppääminen.

Nykyään suomalaisten Viron-matkailu on kuitenkin muuttunut.

Suomalaisia turisteja kiinnostavat enemmän hyvä ruoka, elämykset ja normaali kaupunkilomailu.

## Sää

Vielä sääennuste.

Lauantaina Etelä- ja Keski-Suomessa voi sataa ja ukkostaa.

Lämpötila on noin 20 astetta.

