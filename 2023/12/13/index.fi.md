## Radio Selkouutiset keskiviikko 13.12.2023

YK:n ilmastokokous. Torstain lakot. Presidentinvaalien kannatusmittaus. Lucian päivä. Sää

### YK:n ilmastokokous

![YK:n ilmastokokouksen puheenjohtaja Sultan Al Jaber. Kuva: Juha Kivioja / Yle](https://images.cdn.yle.fi/image/upload/c_crop,h_3312,w_5889,x_0,y_92/ar_1.7777777777777777,c_fill,g_faces,h_675,w_1200/dpr_1.0/q_auto:eco/f_auto/fl_lossy/v1702452877/39-121463665795d88c3567)

YK:n ilmastokokous Dubaissa on hyväksynyt historiallisen päätöslauselman.

Ilmastokokouksen päätöslauselma kehottaa ensimmäistä kertaa valtioita siirtymään pois fossiilisista polttoaineista. Fossiilisia polttoaineita ovat öljy, kaasu ja hiili.

Päätöslauselman mukaan fossiilisesta energiajärjestelmästä pitää siirtyä pois, jotta hiilineutraalius saavutetaan vuoteen 2050 mennessä. Hiilineutraalius tarkoittaa sitä, että päästöt ja niiden poistot eli hiilinielut ovat yhtä suuret.

### Torstain lakkopäivä

![Laajat lakot sekoittavat huomenna julkista liikennettä. Kuva: Jani Aarnio / Yle](https://images.cdn.yle.fi/image/upload/c_crop,h_1900,w_3379,x_0,y_654/ar_1.7777777777777777,c_fill,g_faces,h_675,w_1200/dpr_1.0/q_auto:eco/f_auto/fl_lossy/v1701335434/39-1208808656845cd0862c)

Suomessa on huomenna, torstaina, iso lakkopäivä.

Esimerkiksi bussit, junat, raitiovaunut ja metro eivät kulje. Tieliikennekeskus sanoo, että ihmisten kannattaa jäädä huomenna etätöihin, sillä tieliikenteessä voi olla ruuhkaa.

Lakot vaikuttavat myös esimerkiksi koulujen ja päiväkotien ruokailuun ja siivoukseen, postin jakeluun sekä ruokakauppojen valikoimaan.

Lakkoon on menossa noin 100 000 työntekijää monilta eri aloilta. Lakolla vastustetaan hallituksen uudistuksia työelämään ja sosiaaliturvaan.

Lakko kestää vuorokauden.

### Presidentinvaalien kannatusmittaus

Alexander Stubbin kannatus on kasvanut Ylen uudessa presidenttikyselyssä.

Stubbia kannattaa nyt presidentinvaalien ensimmäisellä kierroksella noin 30 prosenttia suomalaisista. Stubb on kokoomuksen presidenttiehdokas.

Toiseksi suosituin on Pekka Haavisto, jota kannattaa 23 prosenttia. Haavisto on valitsijayhdistyksen ehdokas, ja myös vihreät tukevat häntä.

Kolmantena on Olli Rehn, joka on valitsijayhdistyksen ja keskustan ehdokas. Rehnin kannatus oli 12 prosenttia.

Kyselyn suurin muutos on se, että Mika Aaltolan kannatus on nyt vain 4 prosenttia. Edellisessä kyselyssä kuukautta aiemmin Aaltolan kannatus oli vielä 9 prosenttia. Aaltola on sitoutumaton ehdokas.

Presidentinvaalit pidetään tammikuussa.

### Lucian päivä

![Lucia-neito Madeleine Amoroso sai päähänsä kynttiläkruunun. Kuva: Yle / Marcus Rosenlund](https://images.cdn.yle.fi/image/upload/c_crop,h_2187,w_3888,x_0,y_224/ar_1.7777777777777777,c_fill,g_faces,h_675,w_1200/dpr_1.0/q_auto:eco/f_auto/fl_lossy/v1702484026/39-12150946579cd140b42c)

Tänään on vietetty Lucian päivää.

Tämän vuoden Lucia-neito on helsinkiläinen Madeleine Amoroso. Hänet kruunattiin Helsingin tuomiokirkossa. Lucian päähän pantiin kynttiläkruunu.

Lucia-neito vierailee talven aikana esimerkiksi kouluissa, sairaaloissa ja vanhainkodeissa. Hän tuo valoa talven pimeyteen.

### Sää

![ Kuva: Yle](https://images.cdn.yle.fi/image/upload/c_crop,h_1080,w_1919,x_0,y_0/ar_1.7777777777777777,c_fill,g_faces,h_675,w_1200/dpr_1.0/q_auto:eco/f_auto/fl_lossy/v1702474076/39-12149876579b12fb0574)

Huomenna torstaina maan etelä- ja itäosassa sataa vähän lunta. Lännessä ja Lapissa on poutaa.

Etelässä on pikkupakkasta. Lapissa pakkasta on paikoin yli 20 astetta.
