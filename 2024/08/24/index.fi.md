# Radio \| Uutisviikko selkosuomeksi \| lauantai 24.8.2024

Koronarokotukset

Uutisviikon aiheena ovat koronarokotukset. Koronarokotuksia annetaan tänä syksynä aikaisemmin kuin vuosi sitten. Osassa Suomea koronarokotukset ovat jo alkaneet. Nyt kerromme lisää koronarokotuksista.

## Koronarokotukset ovat alkamassa

![Yli 80-vuotiaat saavat koronarokotuksen tänä syksynä aikaisemmin kuin vuosi sitten. Kuva: Petteri Bülow / Yle](https://images.cdn.yle.fi/image/upload/c_crop,h_3375,w_6000,x_0,y_628/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1616604573/39-77158860215f481cf9b)

Tämän syksyn koronarokotukset ovat alkamassa.

Osa hyvinvointialueista on jo aloittanut rokotukset koronaa vastaan. Osa hyvinvointialueista aloittaa ne pian.

Terveyden ja hyvinvoinnin laitos suosittelee, että ensin rokotetaan yli 80-vuotiaat. Lisäksi rokotetaan esimerkiksi kaikki vanhukset, jotka asuvat hoivakodeissa tai ovat säännöllisessä kotihoidossa.

Koronarokotukset aloitetaan siis vanhoista ja heikoista ihmisistä. Heille korona on usein vakava sairaus. Rokotusten avulla voidaan vähentää vanhusten sairaalahoitoa ja jopa kuolemia.

Muut riskiryhmät voidaan rokottaa myöhemmin syksyllä. Muihin riskiryhmiin kuuluu ihmisiä, joilla on esimerkiksi jokin sydänsairaus tai keuhkosairaus. He saavat koronarokotuksen usein yhtä aikaa influenssarokotuksen kanssa. Tämä koskee myös kaikkia yli 65-vuotiaita.

## Viime vuonna koronarokotukset myöhästyivät

![Korona vie vanhuksen usein sairaalahoitoon. Kuva: Aleksei Gorodenkov / AOP](https://images.cdn.yle.fi/image/upload/c_crop,h_2880,w_5120,x_0,y_0/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1687836272/39-1079791640023a047114)

Vuosi sitten kaikki riskiryhmät saivat koronarokotuksen vasta myöhään syksyllä samaan aikaan influenssarokotuksen kanssa. Monet ehtivät saada koronatartunnan, ennen kuin he pääsivät rokotukseen.

Siksi koronarokotuksia annetaan vanhoille ja heikoille ihmisille tänä vuonna aikaisemmin. Se on hyvinvointialueiden mielestä hyvä päätös. Rokotusten järjestäminen vaatii paljon työtä, mutta toisaalta rokotukset vähentävät potilaiden määrää sairaaloissa.

## Terveille työikäisille ei lisärokotuksia

![Terveet työikäiset voivat sairastaa koronan kotona. Kuva: Henrietta Hassinen / Yle](https://images.cdn.yle.fi/image/upload/c_crop,h_3361,w_5987,x_0,y_250/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1714387783/39-124947465dc85f0cddc1)

Terveyden ja hyvinvoinnin laitos sanoo, että terveet työikäiset eivät tarvitse lisärokotuksia koronaa vastaan.

Jos terve aikuinen saa koronatartunnan, sairaus on yleensä lievä. Sairaan pitää kuitenkin pysyä kotona, jotta hän ei tartuta muita.

Kaikki voivat estää koronan leviämistä vanhalla hyvällä keinolla eli pesemällä käsiä usein.

## Kertaus

Uutisviikon aiheena olivat koronarokotukset. Kerrataan vielä tärkeimmät asiat.

Syksyn koronarokotukset ovat alkamassa. Ensin rokotetaan esimerkiksi yli 80-vuotiaat.

Terveet työikäiset eivät tarvitse lisärokotuksia koronaa vastaan. Heillä korona on usein lievä sairaus, jonka voi sairastaa kotona.

Hyvä käsihygienia estää koronatartuntoja.

Tämä oli Uutisviikko selkosuomeksi, tavataan taas. Kuulemiin!

