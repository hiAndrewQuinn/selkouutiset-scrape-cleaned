# TV \| Selkouutiset \| perjantai 26.7.2024

Keliakia. Sinilevä. Mustikkasato. Sää.

## Keliakia

Ensin lääketieteen uutinen.

Keliakia yleistyy Suomessa.

Keliakia on suolistosairaus. Potilaan suolisto ei kestä gluteenia, jota on viljatuotteissa. Oireita ovat esimerkiksi vatsakipu ja ripuli.

Uusi tutkimus kertoo, että Suomessa keliakia lisääntyy. Jo nyt keliakiaa on Suomessa enemmän kuin monissa muissa maissa.

Keliakian tärkein hoito on gluteeniton ruokavalio. Lääkettä keliakiaan ei vielä ole.

Suomessa keliakia yleistyy.

Keliakiaa vastaan yritetään kehittää lääkkeitä.

Hyviä tuloksia on saatu esimerkiksi Tampereen yliopistossa. Yliopistosta arvioidaan, että uusi lääke saadaan potilaille ehkä jo 5 vuoden kuluttua.

## Sinilevä

Sitten aiheena sinilevä.

Merenrannoilla on nyt paljon sinilevää.

Sinilevä on bakteeri, joka tuottaa veteen myrkyllisiä aineita.

Ympäristökeskus kertoo, että merenrantojen levätilanne on nyt pahempi kuin tavallisesti.

Järvien levätilanne on parempi. Sateet ja tuulet ovat hajottaneet järvien levälauttoja.

Sinilevää on kuitenkin paljon merenrannoilla.

Se on haitannut myös uimakouluja.

Esimerkiksi Paraisilla uimakoulu on vaihtanut paikkaa, jos veteen on tullut sinilevää.

Joskus oppilaat eivät ole menneet veteen ollenkaan, vaan uintiliikkeitä on harjoiteltu kuivalla maalla.

## Mustikkasato

Sitten aiheena mustikka.

Tämän kesän mustikkasato on hyvä.

Ensi talvena pakastemustikoista voi kuitenkin olla kaupoissa pulaa.

Syy on se, että marjanpoimijoita on nyt liian vähän. Ulkomaalaisia poimijoita ei ole ainakaan vielä saatu Suomeen.

Aikaisempina kesinä Suomeen on tullut paljon thaimaalaisia marjanpoimijoita.

Tämän kesän mustikkasato on hyvä.

Suomen metsissä kasvaa joka vuosi yli 500 miljoonaa kiloa marjoja.

Suomalaiset myös syövät paljon marjoja. Jokainen suomalainen syö keskimäärin 8 kiloa marjoja vuodessa.

## Lauantain sää

Vielä sääennuste.

Lauantaina sää jatkuu samanlaisena kuin viime päivinä.

Idässä sataa ja ukkostaa. Muualla on poutaisempaa.

Sää on lämmintä ja helteistä. Lämpötila on 20-28 astetta.

