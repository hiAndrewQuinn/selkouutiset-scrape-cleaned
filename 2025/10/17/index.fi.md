# TV | Selkouutiset | perjantai 17.10.2025

Asunnottomat. Finnair. Päivähoito. Sää.

## Asunnottomat

Aluksi aiheena ovat asunnottomat eli ihmiset, joilla ei ole omaa kotia.

Asunnottomien ihmisten määrä Suomessa kasvaa.

Asunnottomien määrä kääntyi kasvuun viime vuonna. Ennakkotiedot kertovat, että kasvu jatkuu myös tänä vuonna.

Asunnottomien joukossa on yhä enemmän lapsiperheitä ja ihmisiä, jotka käyvät töissä. Tilastot kertovat, että asunnottomia perheitä oli viime vuonna yli sata.

Asiantuntijat sanovat, että hallituksen leikkaukset lisäävät asunnottomien määrää.

Tänään vietetään asunnottomien yötä.

## Finnair

Sitten uutinen Finnairista.

Lentoyhtiö Finnair on perunut paljon lentoja tällä viikolla.

Finnair on perunut viikon aikana yli 50 lentoa. Muutoksia voi tulla myös viikonlopun lentoihin.

Finnair on perunut paljon lentoja, koska joidenkin lentokoneiden penkit on pesty väärin. Väärä pesu voi heikentää koneiden paloturvallisuutta.

## Päivähoito

Vielä uutinen päivähoidosta.

Päivähoitoon tuodaan entistä nuorempia lapsia.

Tässä on Livia Tynkkynen, joka aloitti päivähoidossa reilun vuoden ikäisenä. Livia on hoidossa kahtena päivänä viikossa, kun molemmat vanhemmat ovat töissä.

Alle kaksivuotiaista lapsista oli päivähoidossa viime vuonna yli 40 prosenttia ikäluokasta, kertoo Opetushallitus. Jopa alle yksivuotiaiden määrä päivähoidossa on kasvanut.

Lapset aloittavat päivähoidossa entistä nuorempana, koska vanhempien asenteissa on tapahtunut iso muutos. Vanhemmat arvostavat jo aivan pienten lasten varhaiskasvatusta.

Myös heikko taloustilanne ja epävarma työelämä saavat monet vanhemmat palaamaan takaisin työhön nopeammin kuin ennen.

## Lauantain sää

Sääennuste.

Lauantaina sää vaihtelee.

Lapissa voi sataa vettä tai lunta. Muualla on poutaa ja paistaa aurinko.

Lämpötila on 2-9 astetta.
