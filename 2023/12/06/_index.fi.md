Radio \| Selkouutiset \| keskiviikko 6.12.2023
----------------------------------------------

Itsenäisyyspäivä. Paraati. Linnanjuhlat. Venäjän uhka. Sääennuste.

### Itsenäisyyspäivän juhlallisuudet

![Presidentti Niinistö laski seppeleen sankarihaudalle. Kuva: Lauri Karo / Yle](https://images.cdn.yle.fi/image/upload/c_crop,h_3078,w_5472,x_0,y_570/ar_1.7777777777777777,c_fill,g_faces,h_675,w_1200/dpr_1.0/q_auto:eco/f_auto/fl_lossy/v1701873814/39-12114286570342ad865e)

Tänään keskiviikkona vietetään itsenäisyyspäivää. Suomi täyttää 106 vuotta. Itsenäisyyspäivän juhlallisuudet alkoivat aamulla kello 9. Silloin Helsingin Tähtitorninmäellä nostettiin Suomen lippu.

Presidentti Sauli Niinistö laski seppeleen sankarihaudalle Hietaniemen hautausmaalla.

Presidentti Niinistö osallistui myös itsenäisyyspäivän jumalanpalvelukseen Helsingin Tuomiokirkossa. Poliisi poisti kirkosta kaksi ihmistä, jotka järjestivät mielenosoituksen jumalanpalveluksen aikana.

### Itsenäisyyspäivän paraati

![Itsenäisyyspäivän paraati järjestettiin Oulussa. Kuva: Timo Heikkala / Lehtikuva](https://images.cdn.yle.fi/image/upload/c_crop,h_2880,w_5120,x_0,y_383/ar_1.7777777777777777,c_fill,g_faces,h_675,w_1200/dpr_1.0/q_auto:eco/f_auto/fl_lossy/v1701867560/39-121145765706fe19c448)

Itsenäisyyspäivän paraati järjestettiin iltapäivällä Oulussa. Paraatiin osallistui 1300 henkilöä.

Paraatiin osallistui armeijan joukkoja Maavoimista, Merivoimista, Ilmavoimista, Maanpuolustuskorkeakoulusta ja Rajavartiolaitoksesta sekä veteraaneja.

Monissa kaupungeissa on myös ollut erilaisia itsenäisyyspäivän juhlallisuuksia.

### Itsenäisyyspäivän mielenosoitukset

![Poliisi valvoi mielenosoituksia. Kuva: Susanna Pesonen / Yle](https://images.cdn.yle.fi/image/upload/c_crop,h_2107,w_3746,x_603,y_784/ar_1.7777777777777777,c_fill,g_faces,h_675,w_1200/dpr_1.0/q_auto:eco/f_auto/fl_lossy/v1701875461/39-121151665708e6f01ade)

Helsingissä on järjestetty itsenäisyyspäivänä myös mielenosoituksia.

Mielenosoituksia ovat järjestäneet esimerkiksi rasistinen ryhmä ja äärioikeistolainen ryhmä ihmisiä. Mielenosoituksen järjesti myös ryhmä, joka vastustaa äärioikeistoa.

Poliisi on seurannut mielenosoittajia tarkkaan.

### Linnan juhlat

![Presidentti Niinistö ja rouva Haukio isännöivät Linnan juhlia viimeisen kerran. Kuva: Benjamin Suomela / Yle](https://images.cdn.yle.fi/image/upload/c_crop,h_1674,w_2976,x_0,y_21/ar_1.7777777777777777,c_fill,g_faces,h_675,w_1200/dpr_1.0/q_auto:eco/f_auto/fl_lossy/v1670360392/39-1044574638fad0977745)

Itsenäisyyspäivän suosituin tapahtuma on presidentin itsenäisyyspäivän vastaanotto eli Linnan juhlat. Presidentti Sauli Niinistö ja rouva Jenni Haukio ovat kutsuneet Linnan juhliin 1700 vierasta.

Presidentti Niinistö ja rouva Haukio isännöivät Linnan juhlia tänä vuonna viimeisen kerran. Ensi vuonna Suomessa valitaan uusi presidentti.

Linnan juhlat on tosi suosittu juhla. Linnan juhlia katsoo televisiosta tai [Areenasta](https://areena.yle.fi/1-66979953) tavallisesti noin 3 miljoonaa suomalaista.

### Venäjä-pelko

![Venäjän presidentti Vladimir Putin. Kuva: Juri Kochetkov / EPA](https://images.cdn.yle.fi/image/upload/c_crop,h_1443,w_2566,x_0,y_115/ar_1.7777777777777777,c_fill,g_faces,h_675,w_1200/dpr_1.0/q_auto:eco/f_auto/fl_lossy/v1643741705/39-90934061f97fed3dd82)

Venäjän sotilaallinen uhka huolestuttaa monia suomalaisia. E2 tutkimuslaitos on kysynyt suomalaisilta, huolestuttaako Venäjä heitä. Melkein puolet suomalaisista sanoo, että Venäjän uhka huolestuttaa heitä.

Eniten Venäjän uhkasta ovat huolissaan yli 50-vuotiaat suomalaiset. Venäjä huolestuttaa nuoria vähemmän kuin vanhoja ihmisiä. Alle 25-vuotiaista suomalaista noin 30 prosenttia on huolissaan Venäjän sotilaallisesta uhasta.

Monelle nuorelle itsenäisyyden merkitys on kasvanut, koska maailman tilanne on muuttunut epävarmaksi.

### Sää

![Koko maassa on pakkasta.](https://images.cdn.yle.fi/image/upload/c_crop,h_1080,w_1919,x_0,y_0/ar_1.7777777777777777,c_fill,g_faces,h_675,w_1200/dpr_1.0/q_auto:eco/f_auto/fl_lossy/v1701873737/39-12115036570881c5e1b3)

Sää on torstaina enimmäkseen pilvistä. Maan keskiosissa ja kaakossa voi välillä paistaa myös aurinko. Lännessä tulee lumisateita. Lämpötila on -5 ja -15 asteen välillä.
