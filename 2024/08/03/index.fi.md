# Radio \| Uutisviikko selkosuomeksi \| lauantai 3.8.2024

Maailman ylikulutuspäivä

Tässä Uutisviikko selkosuomeksi ja Pertti Seppä. Uutisviikon aihe on tällä kertaa luonnonvarojen kulutus. Tämän viikon torstaina oli maailman ylikulutuspäivä. Vuoden 7 ensimmäisen kuukauden aikana ihmiset kuluttivat kaiken sen, mitä luonto tuottaa yhdessä vuodessa. Suomen ylikulutuspäivä oli jo huhtikuussa. Nyt kerromme luonnonvarojen ylikulutuksesta ja siitä, miten voimme sitä vähentää.

## Maailman ylikulutuspäivä

![Ihmiset haluavat kaikkea ja paljon. Se kuluttaa luonnonvaroja. Kuva: Tiina Jutila / Yle](https://images.cdn.yle.fi/image/upload/c_crop,h_3132,w_5568,x_0,y_0/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1677399009/39-7725696024093cce0fd)

Maailman ylikulutuspäivä oli tänä vuonna torstaina, elokuun 1. päivänä. Näin kertoo järjestö, jonka nimi on Global Footprint Network. Järjestö seuraa, kuinka paljon maailman maat käyttävät luonnonvaroja.

Ihmiset ovat siis tänä vuonna käyttäneet elokuun alkuun mennessä yhtä paljon luonnonvaroja, kuin maapallon luonto pystyy vuodessa tuottamaan. Voidaan sanoa, että yksi maapallo ei riitä ihmisille.

Luonnonvarat ovat ihmisille tärkeitä. Tarvitsemme niitä, kun tuotamme ruokaa, energiaa ja tavaroita. Siksi on vaarallista, että kulutamme luontoa liian nopeasti.

## Suomen ylikulutuspäivä

![Suomalaiset kuluttavat luonnonvaroja esimerkiksi liikenteeseen. Kuva: Antti Kolppo / Yle](https://images.cdn.yle.fi/image/upload/c_crop,h_2241,w_3984,x_0,y_249/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1706865380/39-123739165bcae97180fd)

Suomen ylikulutuspäivä oli jo huhtikuun 12. päivä. Voidaan siis laskea, että suomalaiset kuluttavat luonnonvaroja 4 kertaa enemmän, kuin luonto kestää. Kulutamme luontoa enemmän kuin monet muut.

Suomalaiset kuluttavat luonnonvaroja esimerkiksi ruuantuotantoon, energiantuotantoon ja liikenteeseen.

## Ylikulutuksen vähentäminen

![Pyöräily on helppo tapa säästää luontoa. Kuva: Tekla Lilja / Yle](https://images.cdn.yle.fi/image/upload/c_crop,h_3130,w_5566,x_0,y_14/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1721304944/39-1320329669906ef75dda)

Jokainen meistä voi vaikuttaa siihen, että emme käytä luonnonvaroja liikaa ja liian nopeasti.

Suomen ympäristökeskuksen erikoistutkija Hannu Savolainen sanoo, että on monia tapoja vähentää ylikulutusta: Voimme syödä vähemmän lihaa ja enemmän kasviksia. Voimme autoilla vähemmän ja pyöräillä ja kävellä enemmän. Voimme myös korjata tavaroita ja ostaa uusia tavaroita vähemmän.

![Erikoistutkija Hannu Savolainen. Kuva: Mårten Lampén / Yle](https://images.cdn.yle.fi/image/upload/c_crop,h_3375,w_6000,x_0,y_86/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1712665154/39-126814866152e01c9628)

On hyvä etsiä sisältöä elämään muualta kuin tavaroista, Savolainen sanoo.

## Kertaus

Uutisviikon aihe oli maailman ylikulutuspäivä. Kerrataan vielä tärkeimmät asiat.

Maailman ylikulutuspäivä oli tänä vuonna elokuun 1. päivänä. Maailman ihmiset kuluttivat siis 7 kuukaudessa yhtä paljon luonnonvaroja kuin maapallo pystyy vuodessa tuottamaan.

Suomen ylikulutuspäivä oli jo keväällä. Suomalaiset kuluttavat luonnonvaroja enemmän kuin monet muut.

Me kaikki voimme säästää luonnonvaroja esimerkiksi syömällä vähemmän lihaa ja ostamalla vähemmän tavaroita. Tavarat eivät ole elämän tärkein sisältö.

Tämä oli Uutisviikko selkosuomeksi, tavataan taas. Kuulemiin!

