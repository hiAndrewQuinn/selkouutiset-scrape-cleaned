# TV \| Selkouutiset \| maanantai 28.10.2024

Kuskien ja ruokalähettien palkkiot. Helsingin taidemuseon näyttely Tove Janssonista. Tiistain sää.

## Kuskien ja ruokalähettien palkkiot

Ensin aiheena kuskit ja ruokalähetit.

Kuskit ja ruokalähetit haluavat isompia palkkioita.

**Papy Nkunda** on huolissaan ruokalähettien tilanteesta. Hän sanoo, että Woltin ruokalähettien palkkiot ovat pienentyneet.

Nkunda on lähettien ammattiosaston puheenjohtaja, ja hän on neuvotellut palkkioista Woltin kanssa.

Viime viikolla yli 70 kuskia osoitti mieltä Helsingissä. He olivat taksipalvelu Boltin kuskeja.

Kuskit sanovat, että Bolt ottaa heiltä liian ison välitysmaksun. Välitysmaksu on niin iso, että kuskille jää työstä liian vähän rahaa.

Kuskit ja ruokalähetit haluavat isompia palkkioita.

Wolt ja Bolt ovat sitä mieltä, että palkkiot ovat riittävän isoja.

Tutkija **Laura Seppänen** sanoo, että kuskin ja ruokalähetin työ voi olla hyvä sivutyö. Mutta työn huonot puolet korostuvat, jos muuta työtä ei ole.

Monet maahanmuuttajat tekevät työtä Woltin tai Boltin kautta, koska heillä ei ole muita vaihtoehtoja.

## Tove Jansson -näyttely

Sitten taidetta.

Helsingin taidemuseo esittelee **Tove Janssonin** taidetta.

Jansson tunnetaan muumeista, mutta tämä näyttely esittelee kuvia, joita Jansson teki julkisiin tiloihin.

Jansson teki seinämaalauksia esimerkiksi Helsingin kaupungintaloon. 

Näyttelyssä kävijä voi tutustua siihen, kuinka Jansson suunnitteli isoja seinämaalauksia.

Helsingin taidemuseon näyttely jatkuu huhtikuuhun asti.

## Suzanne Innes-Stubb

Presidentin puoliso **Suzanne Innes-Stubb** oli viime viikolla Selkouutisten vieraana.

Radio-ohjelmassa [Uutisviikko selkosuomeksi](https://yle.fi/a/74-20120411) Innes-Stubb kertoi, kuinka elämä muuttui, kun Alexander Stubbista tuli Suomen presidentti.

Selkouutisten [tv-lähetyksessä](https://yle.fi/a/74-20119416) Innes-Stubb kertoi, mitä hän ajattelee suomen kielestä ja sen opiskelusta.

Ohjelmat ovat vielä Yle Areenassa ja Selkouutisten nettisivulla osoitteessa yle.fi/selkouutiset.

## Tiistain sää

Vielä sääennuste.

Huomenna iltapäivällä on poutaa eli ei sada. Aurinko paistaa melkein koko maassa.

Lämpötila on etelässä plus kahdeksan astetta ja maan keskiosassa noin plus viisi astetta. Pohjoisessa on kylmempää.

