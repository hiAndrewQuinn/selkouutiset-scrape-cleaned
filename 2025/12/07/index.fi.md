# Radio | Uutisviikko selkosuomeksi | sunnuntai 7.12.2025

Hallituksen ilmastosuunnitelma

Kuuntele

Voit lukea uutiset samanaikaisesti alta.

## Hallituksen uusi ilmastosuunnitelma

Uutisviikon aiheena on tällä kertaa hallituksen uusi ilmastosuunnitelma.

Suomen hallitus julkaisi tällä viikolla suunnitelman, jonka tavoite on vähentää päästöjä ja torjua ilmastonmuutosta.

Kerromme nyt, mitä suunnitelmassa päätettiin ja mitä se tarkoittaa Suomessa.

![Iin Pahkakosken tuulivoimapuisto sijaitsee Pohjois-Pohjanmaalla Iin kuntaan kuuluvalla Pahkakosken ulkopalstalla, Oulun kaupunkiin kuuluvan Yli-Iin alueen läheisyydessä. Alueelle on noussut 30 teollisen kokoluokan tuulivoimalaa.](https://images.cdn.yle.fi/image/upload/c_crop,h_2490,w_4427,x_10,y_125/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1761223389/39-154282768fa21d114116)

Avaa kuvien katselu

Tuulivoima on puhdasta energiaa. Siksi sitä halutaan lisää. Kuva: Rami Moilanen / Yle

## Hiilineutraali

Suomen tavoite on olla hiilineutraali vuoteen 2035 mennessä.

Hiilineutraali tarkoittaa, että Suomi ei päästä ilmaan enemmän päästöjä kuin Suomi pystyy poistamaan esimerkiksi metsien avulla.

Hallitus haluaa myös, että Suomi käyttää enemmän puhdasta energiaa, eli tuulivoimaa ja aurinkovoimaa.

## Sähköautot

Yksi tärkeä asia on liikenteen sähköistäminen.

Tarkoitus on, että valtio tukee sähköautojen ostamista ja antaa tukea, kun vanha auto vaihdetaan vähäpäästöiseen autoon.

Pienituloiset saavat tukea sähköauton hankintaan.

Myös romutuspalkkiota jatketaan, eli valtio tukee, jos ihminen vaihtaa tosi vanhan auton uuteen autoon.

![Valkoinen sähköauto on latauksessa autoliikkeessä.](https://images.cdn.yle.fi/image/upload/c_crop,h_3078,w_5472,x_0,y_57/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1734437101/39-139653967616608ec1ca)

Avaa kuvien katselu

Hallitus haluaa lisätä sähköautojen määrää, koska sähköinen liikenne vähentää päästöjä. Kuva: Mimmi Nietula / Yle

## Firmojen tuki

Hallitus haluaa, että firmat investoivat Suomeen ja tekevät puhtaampaa energiaa.

Siksi firmat saavat tukia uusiin teknologioihin ja hiilidioksidin talteenottoon.

Suomi haluaa, että puhtaasta energiasta tulee Suomen vahvuus.

## Metsät

Metsien tila on Suomen suurin ilmasto-ongelma.

Aiemmin metsät sitoivat paljon hiiltä, mutta nyt metsistä pääsee hiilidioksidia enemmän kuin metsät sitovat sitä.

Syitä ovat esimerkiksi hakkuiden lisääntyminen ja puiden kasvun hidastuminen.

Hallitus haluaa, että metsiä kasvatetaan tiheämmiksi ja vanhemmiksi kuin nyt. Hallitus haluaa myös tukea metsien istutusta ja lannoitusta.

![ilmakuvaa vanhasta metsästä jossa havu- ja lehtipuita.](https://images.cdn.yle.fi/image/upload/c_crop,h_4534,w_8062,x_1,y_0/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1750848396/39-1485657685bc93592f20)

Avaa kuvien katselu

Metsien tila on Suomen suurin ilmasto-ongelma. Kuva: Pyry Sarkiola / Yle

## Kritiikki

Monet asiantuntijat sanovat, että hallituksen suunnitelma ei vielä riitä.

Ilmastopaneelin puheenjohtaja **Jyri Seppälä** sanoo, että metsien tilaa pitää parantaa enemmän ja hakkuumäärät ovat liian suuria.

Asiantuntijat toivovat lisää tietoa ja selkeämpiä päätöksiä.

Ympäristö- ja ilmastoministeri **Sari Multala** sanoo, että Suomi on sitoutunut tavoitteisiin.

Ministeri Multala sanoo, että uusia toimia voidaan tehdä, jos siihen tulee tarve.

Monet ilmastosuunnitelman asiat tarvitsevat vielä lisää rahoitusta ja lisää tietoa vaikutuksista.

![Jyri Seppälä puolilähikuvassa katsoo kameraan ja hymyilee. Taustalla epätarkkana Valtioneuvostonlinna ja katunäkymää.](https://images.cdn.yle.fi/image/upload/c_crop,h_3375,w_6000,x_0,y_230/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1728468921/39-1360737670655a70c21c)

Avaa kuvien katselu

Ilmastopaneelin puheenjohtaja Jyri Seppälä.  Kuva: Tanja Heino / Yle

## Kertaus

Uutisviikon aiheena oli hallituksen uusi ilmastosuunnitelma.

Sen tavoite on vähentää päästöjä, lisätä puhdasta energiaa ja hoitaa metsiä paremmin.

Asiantuntijat kuitenkin sanovat, että tarvitaan lisää tekoja, että tavoitteet saavutetaan.

Tämä oli uutisviikko selkosuomeksi. Tavataan taas, kuulemiin!
