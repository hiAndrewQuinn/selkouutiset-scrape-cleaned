# Radio | Uutisviikko selkosuomeksi | lauantai 27.9.2025

Suomen talous

Kuuntele

Voit lukea uutiset samanaikaisesti alta.

Uutisviikon aiheena on tällä kertaa Suomen talous.

Suomen talouskasvu on hyvin hidasta. Koko vuosi on odotettu, että talous piristyy, mutta se vain junnaa paikallaan.

Nyt kerromme asiasta lisää.

## Talous kasvaa heikosti

![Säästöpossu jonka edessä on kolikoita pienissä pinoissa.](https://images.cdn.yle.fi/image/upload/c_crop,h_3386,w_6016,x_0,y_320/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1499930830/39-41514859672032b86d6)

Avaa kuvien katselu

Suomen talous kasvaa hyvin hitaasti. Kuva: Mostphotos/Tatiana Epifanova

Suomen talouden piristymistä on odotettu pitkään.

Vielä keväällä monet talouden asiantuntijat ennustivat, että Suomen talous kasvaa tänä vuonna enemmän kuin yhden prosentin. Nyt ennusteita on korjattu alaspäin.

Uusissa ennusteissa Suomen talouskasvu jää tänä vuonna alle yhden prosentin. Esimerkiksi Suomen Pankki ennustaa, että Suomen talous kasvaa tänä vuonna vain 0,3 prosenttia.

## Tulevaisuus on epävarma

![Työttömyysasteen trendi se on nyt korkeammalla kuin kertaakaan vuodesta 2010 lähtien, 10 prosentissa. Edellinen huippu, 9,6 %, oli kesällä 2015. Tässä välissä se kävi 6,5 prosentissa.](https://images.cdn.yle.fi/image/upload/c_crop,h_698,w_1242,x_5,y_2/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1758635394/39-152768068d2a2b45c3e4)

Avaa kuvien katselu

Suomessa on nyt paljon työttömiä. Kuva: Nanna Särkkä / Yle

Asiantuntijat sanovat, että Suomen talouskasvua jarruttaa nyt se, että ihmiset eivät halua kuluttaa rahaa. Ihmiset eivät uskalla ostaa autoja, asuntoja tai palveluita, koska tulevaisuus tuntuu epävarmalta.

Ihmisiä huolettaa maailmantilanne. Heitä huolettaa esimerkiksi se, että sota Ukrainassa jatkuu.

Ihmisiä huolettaa myös kotimaan tilanne. Työttömien määrä kasvaa, ja moni pelkää, että joutuu itse työttömäksi. Tilastokeskus kertoo, että elokuussa työttömiä oli jo melkein 270 000.

Samaan aikaan hallitus on tehnyt isoja säästöjä ja leikannut esimerkiksi sosiaaliturvaa.

## Parempi säästää kuin kuluttaa

![Asiakas kantaa ostoskoria ruokakaupassa.](https://images.cdn.yle.fi/image/upload/c_crop,h_3057,w_5435,x_0,y_0/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1613471348/39-774564602b9bbe9729a)

Avaa kuvien katselu

Suomalaiset miettivät nyt tarkkaan, mihin käyttävät rahaa. Se näkyy myös ruokaostoksilla. Kuva: Tiina Jutila / Yle

Kun tulevaisuus tuntuu epävarmalta, ihmisten mielestä on parempi säästää kuin kuluttaa.

Suomen Pankki kertoo, että kotitalouksilla on nyt rahaa pankkitileillä enemmän kuin koskaan ennen. Kesäkuun lopussa kotitalouksilla oli säästössä melkein 115 miljardia euroa. Ihmiset ovat myös sijoittaneet osakkeisiin ja rahastoihin enemmän rahaa kuin ennen.

Asiantuntijat sanovat, että kun kotitaloudet alkavat käyttää säästöjään, myös Suomen talous piristyy.

## Kertaus

Uutisviikon aiheena oli tällä kertaa Suomen talouskasvu. Kerrataan muutama asia.

Suomen talouskasvu on hyvin hidasta.

Talouskasvua hidastaa se, että suomalaiset nyt mieluummin säästävät rahaa kuin kuluttavat sitä.

Kotitalouksilla onkin säästössä ennätysmäärä rahaa.

Säästäminen on ihmisten mielestä nyt järkevää, koska tilanne maailmalla ja kotimaassa tuntuu epävarmalta.

Tässä kaikki - tavataan taas huomenna.
