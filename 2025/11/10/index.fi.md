# TV | Selkouutiset | maanantai 10.11.2025

Terveydenhoito. Pekka Halonen. Ringette. Sää.

## Terveydenhoito

Ensin aiheena on terveydenhoito.

Suomen terveydenhoito pitää muuttaa kokonaan. Näin sanoo Helsingin yliopiston professori **Kristiina Patja.**

Kristiina Patja sanoo, että terveydenhoidon järjestelmä on tehoton ja epäreilu. Työntekijät pääsevät työterveyden kautta hoitoon nopeasti. Samaan aikaan sairaat vanhukset joutuvat joskus odottamaan kauan hoitoa.

Asiantuntijan mielestä Suomen terveydenhoito pitää muuttaa kokonaan.

Professori Kristiina Patja sanoo, että julkinen terveydenhoito ja työterveys yhdessä maksavat Suomelle liian paljon rahaa.

## Pekka Halonen

Seuraavaksi kulttuuria.

Suomalaisen taidemaalarin **Pekka Halosen** tauluja on esillä Pariisissa.

Halosen maalauksia on Petit Palais -museossa.

Pekka Halonen syntyi vuonna 1865. Hän maalasi paljon luontoa ja elämää maaseudulla. Monessa Halosen maalauksessa on lunta.

Pekka Halonen opiskeli nuorena Pariisissa.

Taidemaalari Pekka Halosen tauluja on esillä Pariisissa. Tämä on 1. kerta, kun Halosen maalauksia on paljon pariisilaisessa museossa. Näyttely on auki helmikuuhun asti.

## Ringette

Nyt urheilua.

Suomi on voittanut ringeten maailmanmestaruuden.

Suomi voitti toisessa loppuottelussa Kanadan 7–3. Lauantaina Suomi voitti 1. loppuottelun Kanadaa vastaan 4–2. Kisat pelattiin Lahdessa.

Tämä on jo 9. kerta peräkkäin, kun Suomi voitti ringeten MM-kultaa.

Suomi on voittanut ringeten maailmanmestaruuden.

Ringette on mailapeli, jota pelataan jäällä. Ringette kehitettiin Kanadassa naisille ja tytöille, mutta nykyään myös miehet pelaavat ringetteä.

## Sää

Vielä sääennuste.

Huomenna tiistaina sää on etelässä pilvinen. Keski-Suomessa sataa vähän vettä. Pohjoisessa lämpötila on -5 ja -10 asteen välillä. Pohjoisessa sataa huomenna illalla lunta.
