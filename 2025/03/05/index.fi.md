# TV \| Selkouutiset \| keskiviikko 5.3.2025

Suomen uhat. Tanskan kuninkaalliset. Vaalikone. Sää.

## Suomen uhat

Ensin uutinen turvallisuudesta.

Suomen suurin uhka on edelleen Venäjä. Näin sanoo suojelupoliisi. Venäjä on Suomelle uhka myös tulevaisuudessa. Siksi Suojelupoliisi sanoo, että Suomen viranomaisten pitää olla valmiina Venäjän uhkaan.

Suojelupoliisi arvioi myös, että terrorismin uhka on Suomessa suurempi kuin yleensä. Suojelupoliisilla ei silti ole tietoa, että joku suunnittelisi nyt terrori-iskua Suomessa.

Suomen suurin uhka on edelleen Venäjä. Tällä hetkellä Venäjä häiritsee kuitenkin enemmän Keski-Euroopan maita kuin Suomea.

## Tanskan kuninkaan vierailu

Nyt uutinen kuninkaallisten vierailusta.

Tanskan kuningas ja kuningatar kävivät Suomessa. Tiistaina kuningas Frederik ja kuningatar Mary kävivät Presidentinlinnassa ja eduskunnassa. He vierailivat myös Merihaan väestönsuojassa ja Hietaniemen hautausmaalla.

Tanskan kuninkaallisten vierailu jatkui tänään keskiviikkona. Vierailun aikana keskusteltiin esimerkiksi Ukrainasta ja Itämeren alueen turvallisuudesta. Vierailun isäntä oli presidentti Alexander Stubb.

## Ylen vaalikone

Nyt uutinen Ylen vaalikoneesta.

Ylen vaalikone on auki Ylen nettisivuilla. Vaalikoneita on 2, koska huhtikuussa on 2 vaalia. Huhtikuussa järjestetään alue- ja kuntavaalit.

Vaalikoneessa on erilaisia kysymyksiä, joihin voit vastata. Vaalikone kertoo, ketkä ehdokkaat ajattelevat asioista samalla tavalla kuin sinä.

Ylen alue- ja kuntavaalikone on auki Ylen nettisivuilla. Ylen vaalikoneessa on yli 14 000 ehdokasta. Vaalikone on netissä osoitteessa [vaalit.yle.fi](https://vaalit.yle.fi/vaalikone/alue-ja-kuntavaalit2025).

Alue- ja kuntavaalit ovat 13. huhtikuuta.

## Sää

Vielä sääennuste.

Huomenna maan keskiosissa sataa lunta ja vähän myös vettä. Muualla Suomessa on poutaa eli ei sada. Lännessä ja etelässä paistaa paikoin aurinko. Lämpötila voi olla jopa +10 astetta.

