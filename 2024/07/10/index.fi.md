# TV \| Selkouutiset \| keskiviikko 10.7.2024

Käännytyslaki. Ammattikorkeakoulujen harjoittelupaikat. Sillalta hyppiminen. Sää.

## Käännytyslaki

Aluksi uutinen käännytyslaista.

Eduskunta äänestää käännytyslaista perjantaina. Eduskunnan täysistunto käsitteli lakiesitystä eilen yli 7 tuntia.

Laki on poikkeuslaki, joten sen hyväksymiseen tarvitaan tukea myös oppositiopuolueilta.

Keskusta ja SDP tukevat lakia, mutta muutama SDP:n kansanedustaja aikoo äänestää sitä vastaan. Vihreät ja Vasemmistoliitto vastustavat lakia.

Käännytyslaista äänestetään perjantaina.

Lain avulla Suomi voi käännyttää turvapaikanhakijoita pois itärajalla.

## Työharjoittelu

Sitten asiaa opiskelijoiden työharjoittelusta.

Ammattikorkeakouluopiskelijoille ei ole tarpeeksi harjoittelupaikkoja.

Esimerkiksi sairaanhoitajaopiskelijoista noin 10 prosenttia ei löydä harjoittelupaikkaa. Se on iso ongelma, koska moni asia opitaan työharjoittelun aikana.

Sosiaali- ja terveysalalla työharjoittelua voi olla jopa 80 viikkoa eli puolet opiskelusta.

Ammattikorkeakouluopiskelijoille ei ole tarpeeksi harjoittelupaikkoja.

Harjoittelupaikoista on pulaa myös esimerkiksi rakennusalalla.

## Sillalta hyppiminen

Lopuksi menemme katsomaan nuorten kesäharrastusta, joka on poliisin mielestä vaarallinen.

Nuoret hyppivät kallioilta ja silloilta veteen.

Hyppimistä harrastavat etenkin teini-ikäiset pojat ja nuoret miehet. Huimapäisimmät hyppäävät tosi korkealta.

Nämä nuoret sukeltavat veteen Porin Lukkarinsillalta.

Poliisi muistuttaa, että silloilta hyppiminen voi olla vaarallista. Veden alla voi liikkua esimerkiksi uppotukkeja tai romua. Myös voimakkaat virtaukset voivat yllättää hyvänkin uimarin.

## Torstain sää

Vielä sääennuste.

Torstaina sää vaihtelee Suomessa.

Lännessä ja Lapissa sataa. Sateisilla alueilla lämpötila on alle 20 astetta.

Idässä on poutaa ja hellettä. Lämpötila voi idässä olla jopa 28 astetta.

