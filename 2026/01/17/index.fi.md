# Radio | Viikon uutinen selkosuomeksi | lauantai 17.1.2026

Vanhustenhoiva

![Päivi Topo , vanhusasiavaltuutettu, katsoo kameraan.](https://images.cdn.yle.fi/image/upload/c_crop,h_2593,w_4611,x_0,y_0/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1642767095/39-90472861eaa26034e60)

Avaa kuvien katselu

Vanhusasiavaltuutettu Päivi Topo. Kuva: Jouni Immonen / Yle

17:06•Päivitetty 18:02

![](data:image/svg+xml;base64,PHN2ZyB3aWR0aD0iMjQiIGhlaWdodD0iMjQiIGZpbGw9Im5vbmUiIHZpZXdib3g9IjAgMCAyNCAyNCIgYXJpYS1oaWRkZW49InRydWUiPjxwYXRoIGZpbGw9ImN1cnJlbnRDb2xvciIgZmlsbC1ydWxlPSJldmVub2RkIiBkPSJNNS41MiAyLjEyMmExIDEgMCAwIDEgMS4wMi4wMzdsMTQgOWExIDEgMCAwIDEgMCAxLjY4MmwtMTQgOUExIDEgMCAwIDEgNSAyMVYzYTEgMSAwIDAgMSAuNTItLjg3OCIgY2xpcC1ydWxlPSJldmVub2RkIiAvPjwvc3ZnPg==)Kuuntele juttu 3:02

***Viikon uutinen selkosuomeksi tulee Radio Suomessa lauantai-iltana klo 21.07. Ohjelman voi kuunnella myös Yle Areenassa, mutta Areena on juuri nyt rikki. Sen takia ohjelma tulee sinne vasta myöhemmin.***

***Viikon uutinen on tällä kertaa vanhustenhoiva. Voit lukea ohjelman tekstin tästä.***

Tällä viikolla on puhuttu paljon vanhustenhoivasta.

Julkisuudessa on pohdittu, onko oikein rajoittaa vanhuksen liikkumista ja esimerkiksi sitoa hänet tuoliin.

Nyt kerromme asiasta lisää

## Poliisi tutkii vanhuksen kuolemaa

![Esperin hoivakoti Otso julkisivu.](https://images.cdn.yle.fi/image/upload/c_crop,h_2792,w_4965,x_0,y_166/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1768374282/39-15795456962429458094)

Avaa kuvien katselu

Omaiset kertovat, että vanhus kuoli, kun hänet oli sidottu tuoliin hoivakodissa. Kuva: Ari Welling / Yle

Vanhustenhoiva on noussut tällä viikolla puheenaiheeksi, koska poliisi tutkii vanhuksen kuolemaa hoivakodissa Turussa.

Vanhus sairasti Alzheimerin tautia eli hän oli muistisairas. Omaiset kertovat, että vanhus oli sidottu tuoliin kahdella vyöllä. Poliisi epäilee, että hän ehkä tukahtui kuoliaaksi, kun yritti päästä irti tuolista.

Kuolemantapaus sattui joulukuun alussa yksityisessä Esperi Caren hoivakodissa.

## Hoivakodeilla omat rajoittamisohjeet

![Ryhtivyö kiinni ihmisessä ja tuolissa. Ryhtivyö on iäkkäiden liikkumista rajoittava väline.](https://images.cdn.yle.fi/image/upload/c_crop,h_3375,w_6000,x_0,y_500/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1768380872/39-158090469675914acb49)

Avaa kuvien katselu

Vanhusten liikkumista voidaan rajoittaa esimerkiksi ryhtivyön avulla. Vyö sitoo ihmisen tuoliin.  Kuva: Jere Sanaksenaho / Yle

Suomesta puuttuu lainsäädäntö vanhusten liikkumisen rajoittamisesta hoivakodeissa ja laitoksissa. Sen takia hoivakodit ovat tehneet rajoittamisesta omat ohjeet.

Esimerkiksi Esperi Caren ohjeissa sanotaan, että vanhusten rajoittamistoimiin pitää aina olla lääkärin lupa. Vapautta saa rajoittaa vain, jos ihmisen terveys ja turvallisuus ovat vakavasti vaarassa ja muuta keinoa ei ole.

Asiantuntuntijat kuitenkin sanovat, että rajoittamistoimia kuten sitomista käytetään usein myös sen takia, että hoivakodissa ei ole tarpeeksi hoitajia.

## Rajoittamistoimista tarvitaan laki

![Päivi Topo , vanhusasiavaltuutettu, katsoo kameraan.](https://images.cdn.yle.fi/image/upload/c_crop,h_2593,w_4611,x_0,y_0/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1642767095/39-90472861eaa26034e60)

Avaa kuvien katselu

Vanhusasiavaltuutettu Päivi Topo. Kuva: Jouni Immonen / Yle

Vanhusasiavaltuutettu **Päivi Topo** sanoo, että vanhusten liikkumisen rajoittaminen on hoivakodeissa tavallista.

Käytössä on monenlaisia apuvälineitä, kuten esimerkiksi turvavyöt, turvaliivit ja korkeat sängynlaidat.

Topo sanoo, että rajoittamiselle pitää aina olla syy eikä rajoittaminen saa kestää kauan.

Vanhuksen kuolema turkulaisessa hoivakodissa kuitenkin osoittaa, että rajoittamistoimissa on omat riskit.

Vanhusasiavaltuutettu sanoo, että asiasta pitää säätää lailla. Lakia tarvitaan, jotta kaikilla hoivakodeilla on samanlaiset, turvalliset käytännöt siitä, miten vanhusten vapautta voi rajoittaa.

## Kertaus

Viikon uutinen selkosuomeksi kertoi tällä kertaa vanhustenhoivasta.

Vanhusasiavaltuutettu sanoo, että Suomeen tarvitaan laki rajoittamistoimien käytöstä vanhusten hoivapalveluissa.

Nyt lakia ei ole, joten hoivakodit ovat itse tehneet omat ohjeet siitä, miten vanhusten liikkumista voi rajoittaa.

Tässä oli Viikon uutinen. Huomenna on vuorossa Uutisviikko selkosuomeksi.
