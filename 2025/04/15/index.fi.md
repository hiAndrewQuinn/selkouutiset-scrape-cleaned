# TV \| Selkouutiset \| tiistai 15.4.2025

Pormestarit. Poliisien lakko. Jääkiekko. Sää.

## Pormestarit

Ensin uutinen kaupunkien pormestareista.

Pormestari vaihtuu Helsingissä, Tampereella ja Turussa. Pormestariksi valitaan yleensä sen puolueen ehdokas, joka voittaa kaupungissa kuntavaalit.

Helsingin uusi pormestari on todennäköisesti kokoomuksen Daniel Sazonov. Kokoomus sai Helsingin kuntavaaleissa vähän enemmän ääniä kuin SDP.

Tampereen uusi pormestari on SDP:n Ilmari Nurminen. Turun uusi pormestari on SDP:n Piia Elo. SDP voitti kuntavaalit Tampereella ja Turussa.

Pormestari vaihtuu Helsingissä, Tampereella ja Turussa. Pormestari johtaa kaupungin hallintoa ja taloudenhoitoa.

## Poliisien lakko

Nyt aiheena on lakko.

Poliisit ovat lakossa Länsi-Uudellamaalla. Lakko kestää 2 päivää. Lakon syynä on riita palkoista.

Länsi-Uudenmaan poliisiasemat ovat lakon takia kiinni tiistaina ja keskiviikkona. Lakko koskee Espoon pääpoliisiasemaa sekä Kirkkonummen, Lohjan ja Raaseporin poliisiasemia.

Poliisin lupapalvelu on kiinni. Poliisi ei ota vastaan rikosilmoituksia.

Poliisi hoitaa kuitenkin tärkeät tehtävät myös lakon aikana. Jos ihminen on vaarassa, poliisi tulee paikalle.

Poliisit ovat lakossa Länsi-Uudellamaalla. Poliisien lakko on harvinainen. Poliisi oli edellisen kerran lakossa vuonna 1976.

## Jääkiekon MM-kisat

Seuraavaksi urheilua.

Jääkiekon naisten MM-kisoja pelataan Tšekissä.

Suomi voitti alkulohkon viimeisessä ottelussa Sveitsin 2-1.

Suomi voitti kisojen alkulohkossa 2 peliä ja hävisi 2 peliä.

Seuraavaksi Suomi pelaa torstaina Ruotsia vastaan. Ottelun voittaja pääsee MM-kisoissa 4 parhaan maan joukkoon.

## Sää

Vielä sääennuste.

Sää on poutainen ja aurinko paistaa. Pohjois-Lapissa sataa paikoin vähän lunta. Lämpötila on maan etelä- ja keskiosissa 14\...20 astetta. Lapissa lämpöasteita on vähemmän.

