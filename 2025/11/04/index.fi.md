# TV | Selkouutiset | 4.11.2025

Presidentti Stubb ydinaseista. Itsenäisyyspäivä. Opi suomea. Sää

## Stubb: Ydinaseiden merkitys kasvanut

Ensin uutinen ydinaseista.

Suomen presidentti **Alexander Stubb** sanoo, että ydinaseiden merkitys kasvaa.

Esimerkiksi Venäjä ja Pohjois-Korea testaavat ydinaseita. Myös USA on kertonut, että se aikoo testata ydinaseita.

Presidentti Stubb haluaa estää ydinaseiden käytön. Hän ehdottaa rauhantapaamista.

Hän ehdottaa, että USA:n ja Venäjän presidentit tapaavat marraskuussa Etelä-Afrikassa. Siellä järjestetään rikkaiden maiden G20-kokous.

Stubb puhui ydinaseista ja rauhankokouksesta maanpuolustuskurssilla.

## Itsenäisyyspäivänä juhlitaan koulutusta

Presidentinlinnassa juhlitaan koulutusta ja sivistystä tämän vuoden itsenäisyyspäivän juhlassa.

Presidenttipari kertoo, että he kutsuvat juhlaan etenkin opettajia.

Itsenäisyyspäivän juhlaa voi seurata 6.12. TV1:ssä. Ohjelma alkaa tänä vuonna jo klo 18.15.

## Suomen opiskelijoille uusi nettisivu: yle.fi/opisuomea

Sitten uutinen suomen kielen oppimisesta.

Yle on julkaissut uuden nettisivun, jossa voi oppia suomen kieltä.

Nettisivun nimi on Opi suomea (linkki nettisivuille: yle.fi/opisuomea). Siellä voi oppia suomea monella tavalla. Esimerkiksi suomen puhekieltä voi oppia suosituista tv-ohjelmista.

**Jussi Visti** on yksi opettaja, joka on tehnyt tehtäviä Opi suomea -nettisivulle:

– Ensin ehkä kannattaa vain kuunnella. Vähän kuin kuuntelisit musiikkia, niin kuuntele puhekieltä, että pääset rytmiin. Tehtävät auttavat siinä, että opit löytämään sanoja ja tärkeimpiä juttuja.

Opi suomea -nettisivulla on paljon erilaisia tv-ohjelmia ja tehtäviä. Sivulla voi pelata myös sanapyramidi-peliä. Pelissä oppii suomen sanoja.

**Riya Rani Saha** on opetellut suomea Opi suomea -nettisivulla:

– Minä voin harjoitella kuuntelemista ja muuta. Siksi mä pidän tästä.

Yle on julkaissut uuden nettisivun, jossa voi oppia suomen kieltä.

## Sää on lämmintä

Vielä sääennuste.

Keskiviikkona sää vaihtelee. Päivällä voi sataa vähän.

Päivä on pilvinen. Lapissa voi paistaa aurinko.

Lämpötila voi olla yli 10 astetta. Lapissa on alle 5 astetta.
