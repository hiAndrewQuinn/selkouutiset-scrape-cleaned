# Radio \| Uutisviikko selkosuomeksi \| lauantai 30.11.2024

Jalkaväkimiinat ja Suomi

Uutisviikon aihe ovat henkilömiinat eli jalkaväkimiinat. Nyt kerromme lisää miinoista.

## Henkilömiinat ja Ottawan sopimus

![Edessä sakaramiina ja takana telamiina, jota käytetään panssarimiinana. Panssarimiinat ovat edelleen sallittuja. Kuva: Matti Björkman / Lehtikuva](https://images.cdn.yle.fi/image/upload/c_crop,h_1134,w_2016,x_2,y_127/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1732375945/39-13847796741f535beaf9)

Jalkaväkimiinat ovat olleet tällä viikolla paljon uutisissa Suomessa. Jakaväkimiina asennetaan maahan, maan pinnalle tai veteen.

Miina on tarkoitettu räjähtämään, kun vihollinen tai sen ajoneuvo osuu siihen.

Miinat ovat kuitenkin vaarallisia myös siviileille. Ottawan sopimus jalkaväkimiinojen kiellosta hyväksyttiin vuonna 1997. Sopimuksessa on 156 jäsenvaltiota.

37 maata ei ole mukana sopimuksessa. Näihin kuuluu esimerkiksi Venäjä, joka käy hyökkäyssotaa Ukrainassa.

## Suomen tilanne

![Suomessa oli käytössä putkimiinoja ja sakaramiinoja. Molemmat ovat jalkaväkimiinoja eli henkilömiinoja. Kuva: Puolustusvoimat](https://images.cdn.yle.fi/image/upload/c_crop,h_675,w_1199,x_0,y_0/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1732546751/39-138531467446f3244d61)

Suomi liittyi Ottawan sopimukseen vuonna 2012 ja on tuhonnut omat jalkaväkimiinat. 2000-luvun alussa Euroopassa ajateltiin yleisesti, että sodan vaara on pieni.

Suomi halusi myös olla mukana samanmielisten maiden joukossa torjumassa miinojen vaaroja ympäri maailman.

Nyt Suomessa mietitään, voiko Suomi erota sopimuksesta ja ottaa miinat käyttöön. Euroopan maat varautuvat kriiseihin ja sotaan, koska Venäjä hyökkäsi Ukrainaan helmikuussa 2022.

## Henkilömiinoihin etsitään ratkaisua

![Kuva: Mimmi Nietula / Yle](https://images.cdn.yle.fi/image/upload/c_crop,h_1987,w_3534,x_0,y_1565/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1732541189/39-138541667447a74a8335)

Puolustusministeri Antti Häkkänen sanoo, että Suomi voi käyttää miinoja vastuullisesti, koska miinat ovat vaarallisia vain viholliselle. Kun Suomessa vielä oli miinoja, niiden paikat merkittiin karttoihin.

Tasavallan presidentti Alexander Stubb sanoi Ylen Ykkösaamussa, että ensin pitää selvittää Suomen puolustuksen tarpeet ja sitten toimia.

Stubb sanoi, että maailma on nyt erilainen kuin Ottawan sopimuksen aikaan.

Pääministeri Petteri Orpo sanoo, että miinakysymystä pitää miettiä hallituksen puolustuspoliittisessa selonteossa.

Puolueista perussuomalaiset, keskusta, kristillisdemokraatit ja Liike Nyt haluavat jalkaväkimiinat uudelleen käyttöön. Muut puolueet vielä miettivät tai vastustavat.

Rauhanliitto ja Suomen Punainen Risti sanovat, että miinat ovat aina vaarallisia siviileille.

## Kertaus

Uutisviikon aihe olivat miinat. Kerrataan vielä tärkeimmät asiat.

Suomessa keskustellaan siitä, voidaanko jalkaväkimiinat eli henkilömiinat ottaa uudelleen käyttöön.

Sodan uhka Euroopassa on pannut maat pohtimaan puolustusasioita.

Tämä oli Uutisviikko selkosuomeksi, tavataan taas. Kuulemiin!

