# Selkouutiset | perjantai 20.2.2026

Asunnottomat. Yksityisen sosiaalipalvelualan työriita. Kehitysvammaisten työosuusraha. Olympiahopea. Sää.

## Asunnottomat

Aluksi aiheena ovat asunnottomat eli ihmiset, joilla ei ole omaa kotia.

Asunnottomien ihmisten määrä kasvaa.

Esimerkiksi Helsingissä asunnottomien määrä on kasvanut vuodessa 25 prosenttia ja Vantaalla jopa 50 prosenttia.

Helsingissä oli viime vuoden lopulla noin tuhat ihmistä, joilla ei ollut kotia.

Asunnottomien määrä kasvoi viime vuonna ennätysvauhtia.

Kodittomien määrä on kasvanut esimerkiksi siksi, että hallitus on leikannut asumistukea ja toimeentulotukea.

## Hoitajien työriita

Sitten työmarkkinauutinen.

Yksityisen sosiaalipalvelualan lakko on tältä erää ohi.

Lakko kesti 3 päivää. Lakossa oli henkilökuntaa esimerkiksi hoivakodeista ja nuorisokodeista.

Lakon syy oli riita palkoista.

Työriitaa sovitellaan taas ensi viikolla.

Uusi 3 päivän lakko uhkaa maaliskuun alkupuolella, jos riita ei sitä ennen ratkea.

## Työosuusraha

Sitten kerromme kehitysvammaisten työtoiminnasta.

Hyvinvointialueet harkitsevat kehitysvammaisten työosuusrahasta luopumista.

Kehitysvammaiselle on maksettu työosuusrahaa, kun hän osallistuu työ- tai päivätoimintaan.

Moni vammainen ajattelee, että kyse on palkasta.

Keski-Suomessa työosuusrahaa ei enää makseta.

Viitasaarelaista **Niina Strandmania** päätös harmittaa.

\- Onhan se ainakin, kun tietää, kun tulee töihin, että saa vähän rahaa siitä, mitä tekee. Kyllähän se kannusti lähtemään aina aamuisin töihin.

## Olympiahopea

Sitten iloinen uutinen talviolympialaisista.

Ilkka Herola ja Eero Hirvonen voittivat eilen hopeaa yhdistetyn pariviestissä.

Suomalaiset olivat lähellä myös kultamitalia, mutta maalisuoralla voittoon hiihti Norja.

Yhdistetyssä kilpaillaan ensin mäkihypyssä ja sen jälkeen hiihdossa.

## Lauantain sää

Vielä sääennuste.

Lauantaina koko maassa sataa lunta.

Lunta voi sataa 5-10 cm koko viikonlopun aikana.

Lämpötila on nollan ja -10 asteen välillä.
