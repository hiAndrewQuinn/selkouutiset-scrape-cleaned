# TV \| Selkouutiset \| perjantai 4.10.2024

Tilaukset Nato-mailta. Kutsunnat. Sähköpotkulaudat. Sää.

## Tilaukset Nato-mailta

Ensin talousuutinen.

Suomen Nato-jäsenyys on tuonut lisää töitä suomalaisille firmoille.

Suomesta tuli puolustusliitto Naton jäsen viime vuonna.

Tämä firma Salossa valmistaa veneitä valvontatehtäviin ja sotilaskäyttöön.

Nyt on valmistunut vene Tanskan merivoimille.

Firma neuvottelee uusista tilauksista myös monen muun Nato-maan kanssa.

Suomen Nato-jäsenyys on tuonut lisää töitä suomalaisille firmoille.

Salolainen firma on palkannut tänä vuonna jo 20 uutta työntekijää ja tarvitsee työntekijöitä vielä lisää.

Siksi firma tekee yhteistyötä ammattikoulujen kanssa.

## Kutsunnat

Sitten aiheena armeija.

Sairaus voi estää pääsyn armeijaan.

Suomessa miesten on pakko mennä armeijaan tai siviilipalvelukseen, joka korvaa palveluksen armeijassa.

Tässä joukko 18-vuotiaita miehiä on kutsunnoissa. Kutsunnoissa he saavat tietoa armeijasta.

Kaikki eivät kuitenkaan pääse armeijaan.

Jotkin sairaudet, esimerkiksi diabetes, estävät armeijaan pääsyn.

Toiset sairaudet voivat vaikuttaa palvelukseen. Näin **Juuso Salmi**:

*Kyllä se on mulla aina ollut tiedossa, että mulla on itsellä ADHD-lääkitys, niin mä tiedän, että se vaikuttaa ainakin siihen palvelukseen.*

Salmi pääsee kutsuntoihin uudelleen 1 tai 2 vuoden kuluttua. Salmi toivoo, että silloin löytyy hänelle sopiva tehtävä.

## Sähköpotkulaudat

Sitten aiheena sähköpotkulauta.

Sähköpotkulautaonnettomuudet ovat vähentyneet Helsingissä.

Näin kertoo lääkäri Henri Vasaran tutkimus.

Onnettomuudet ovat vähentyneet, koska sähköpotkulautojen nopeutta on rajoitettu.

Lisäksi Helsingissä on rajoitettu sähköpotkulaudan käyttöä yöllä.

Sähköpotkulautaonnettomuudet ovat Helsingissä vähentyneet.

Onnettomuudet voivat vähentyä vielä lisää, jos hallituksen ehdotus toteutuu.

Hallitus ehdottaa, että sähköpotkulautaa ei saa käyttää, jos on nauttinut alkoholia.

## Lauantain sää

Vielä sääennuste.

Huomenna koko maassa on poutaa eli ei sada. Aurinko paistaa, mutta välillä voi olla myös pilvistä.

Lämpötila on etelässä vähän yli kymmenen astetta ja pohjoisessa noin viisi astetta.

