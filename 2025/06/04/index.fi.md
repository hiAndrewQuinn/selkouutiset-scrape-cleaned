# TV | Selkouutiset | keskiviikko 4.6.2025

Lääkäriajat. Sudet. Ylen bussi. Sää.

## Lääkäriajat

Ensin uutinen terveydenhoidosta.

Moni ihminen varaa lääkäriajan, mutta ei mene lääkäriin. Lääkäri odottaa turhaan potilasta, jos potilas ei ole perunut lääkäriaikaa. Se on kallista hyvinvointialueille.

Hyvinvointialueet menettävät miljoonia euroja, koska ihmiset eivät peru lääkäriaikoja. Rahat ovat ihmisten yhteisiä verorahoja.

Kouvolassa Juha Rantakauliota yllättää, että lääkäriaikoja ei käytetä:

*–Se on järkyttävää. Tulee tolkuttomia kustannuksia.*

*–Reilu 2 miljoonaa. Miltä kuulostaa?*

*–Huh, huh. Olis rahalle parempaa käyttöä.*

Moni ihminen varaa lääkäriajan, mutta ei mene lääkäriin.

## Sudet

Seuraavaksi kerromme susista.

Sudet käyvät usein joidenkin talojen pihoilla. Tänä vuonna susia on käynyt talojen pihoilla jo 4 000 kertaa. Viime vuonna sudet kävivät pihoilla vähemmän.

Etelä-Pohjanmaalla, Isossakyrössä susi käy maatilan pihalla melkein joka päivä.

Juulia Piipolla on maatilalla hevonen, joka pelkää susia. Hevosella on stressiä, ja se on rauhaton. Piippo on huolissaan, koska hevonen on raskaana.

Piippo haluaisi, että susi tapetaan tai karkotetaan pois. Siihen on vaikeaa saada lupa, koska susi on rauhoitettu.

Sudet käyvät usein joidenkin talojen pihoilla.

## Ylen bussi

Lopuksi kerromme Ylen bussista.

Ylellä on oma bussi, jossa ihmiset voivat vierailla. Yle 100 -bussi ajaa ympäri Suomea.

Yle haluaa tavata ihmisiä, koska Yle täyttää ensi vuonna 100 vuotta.

Bussissa on paljon ohjelmaa. Siellä on esimerkiksi tuttujen ihmisten vaatteita, kuten laulaja Käärijän kuuluisa vihreä asu.

Ihmiset voivat vierailla Ylen omassa bussissa eri kaupungeissa.

## Sää

Vielä sääennuste.

Torstaina on sateista. Lähes koko maassa voi sataa.

Lämpötila on noin 15 astetta. Idässä voi olla yli 20 astetta.
