# TV | Selkouutiset | torstai 28.8.2025

Metsätodistus. Riippuvuudet. Kuvitusnäyttely. Sää.

## Metsätodistus

Ensin aiheena on puu.

Metsäalalle tulee uusi sertifikaatti.

Sertifikaatti on todistus joka vahvistaa, että metsänomistaja on hakannut puun ympäristöystävällisesti.

Esimerkiksi moni eurooppalainen huonekalufirma ajattelee ympäristövaikutuksia. Firmat eivät halua ostaa puita, jos metsänomistaja tekee avohakkuita. Avohakkuussa metsänomistaja kaataa melkein kaikki alueen puut.

## Riippuvuudet

Nyt aiheena on riippuvuus.

Erilaiset riippuvuudet aiheuttavat ongelmia työpaikoilla.

Riippuvuuksia ovat esimerkiksi alkoholiriippuvuus ja huumeriippuvuus tai riippuvuus uhkapeleihin. Hannu Jouhki A-klinikkasäätiöstä sanoo, että ihmisten riippuvuudet maksavat työpaikoille ainakin 500 miljoonaa euroa joka vuosi.

Erilaiset riippuvuudet aiheuttavat ongelmia työpaikoilla.

Noin 30-vuotias toimistotyöntekijä Kati jäi koukkuun nettikasinoihin. Hän oli peliriippuvainen:

*-Tein sitä aamuisin heti herättyäni piilossa. Mä tein sitä työpaikalla jatkuvasti, ja tein sitä iltaisin myöskin hyvin paljon. Eli yöunet oli vähäiset ja se oli inhottavaa aikaa.*

## Kuvitusnäyttely

Seuraavaksi kulttuuria.

Helsingin Taidehallissa on näyttely, jossa on esillä lastenkirjojen kuvitusta. Näyttelyssä on 10 kuvittajan teoksia.

Näyttelyssä esitellään erilaisia tapoja kuvittaa lastenkirjoja.

Jenni Erkintalo on tehnyt paljon kuvituksia erilaisiin kirjoihin. Hänelle tärkeitä ovat värit:

*-Mulle on ominaista varmaan väripaletti. Mulle värit on tosi tärkeitä ja sit huomaa sen, että ne samat värit saattaa toistua eri kirjoissa.*

Helsingin Taidehallissa on näyttely, jossa on esillä lastenkirjojen kuvitusta. Näyttely on auki syyskuun puoliväliin asti.

## Sää

Vielä sääennuste.

Perjantaina etelässä sataa vettä. Muualla Suomessa päivä on aurinkoinen. Sateessa lämmintä on noin 15 astetta. Maan keski- ja pohjoisosissa lämpötila on 15 ja 20 asteen välillä.
