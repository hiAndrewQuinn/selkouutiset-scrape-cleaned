# TV \| Selkouutiset \| tiistai 28.5.2024

EU-vaalit. Tietyömaat. Kaupunkikuvan muutos. Sää.

## EU-vaalit

Aluksi asiaa EU-vaaleista.

Suomen EU-vaaliehdokkaat eli meppiehdokkaat ovat eri mieltä ilmastopakolaisista.

Ylen vaalikoneessa meppiehdokkaat vastaavat kysymykseen, pitääkö Euroopan ottaa vastaan ilmastopakolaisia eli ihmisiä, jotka lähtevät pois kotiseudultaan ilmastonmuutoksen takia.

Noin 60 prosenttia ehdokkaista on sitä mieltä, että Euroopan pitää ottaa vastaan ilmastopakolaisia.

Ylen vaalikoneesta voi katsoa ehdokkaiden mielipiteen myös moneen muuhun asiaan.

EU-vaalit pidetään 9. kesäkuuta. Ennakkoäänestys alkaa huomenna keskiviikkona.

## Tietyömaat

Sitten kerromme liikenteestä.

Tietyömailla sattuu paljon vaaratilanteita muun liikenteen takia.

Monet autoilijat eivät hiljennä vauhtia tietyömaan kohdalla, vaikka liikennemerkki niin määrää.

Vaaratilanteita aiheuttaa myös se, että autoilija käyttää kännykkää ajon aikana.

Tietyömailla sattuu viikoittain vaaratilanteita muun liikenteen takia.

Kolmen viime vuoden aikana onnettomuuksissa tietyömailla on kuollut 9 ihmistä ja yli 200 on loukkaantunut.

## Kaupunkikuvan muutos

Sitten kulttuuria.

Valokuvat kaupunkikuvan ja suomalaisten elämän muuttumisesta kiinnostavat museoita.

Pekka Vyhtinen kuvaa tässä maiseman muuttumista vanhan Marian sairaalan alueella Helsingissä.

Vyhtinen kuuluu Kuvaussakkiin, joka on Helsingin kaupunginmuseon vapaaehtoisten kuvaajien ryhmä.

Vapaaehtoiset kuvaavat museoille kaupungin muuttumista, elämää ja ilmiöitä.

Helsingin kaupunginmuseoon on taltioitu monenlaisia kuvia, jotka kertovat tästä ajasta.

Kuvissa on esimerkiksi sähköpotkulautoja, Alepan korttelituotteita ja sähkökaappeja.

## Keskiviikon sää

Vielä sääennuste.

Maan pohjoisosassa tulee sade- ja ukkoskuuroja.

Myös maan eteläosassa tulee paikoin ukkoskuuroja.

Aurinko paistaa monin paikoin.

Lämpötila on 25-30 astetta. Pohjois-Lapissa on viileämpää.

