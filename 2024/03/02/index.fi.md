# Radio \| Uutisviikko selkosuomeksi \| lauantai 2.3.2024

Suomen presidentti vaihtui.

Uutisviikon aiheena on Suomen presidentin vaihtuminen.

Alexander Stubb on nyt Suomen tasavallan presidentti. Perjantaina oli seremonia, jossa tasavallan presidentin tehtävä siirtyi Alexander Stubbille. Samalla Sauli Niinistön presidenttikausi loppui.

Kerromme nyt lisää presidentin vaihtumisesta.

## Subbin presidenttikausi alkoi

![Tasavallan presidentti Alexander Stubb. Kuva: Lehtikuva](https://images.cdn.yle.fi/image/upload/c_crop,h_2880,w_5120,x_0,y_80/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1709300151/39-125164865e1b5b937021)

Suomen tasavallan presidentti on nyt Alexander Stubb.

Eduskuntatalossa oli perjantaina seremonia, jossa Stubb otti vastaan presidentin tehtävän. Juhlallisuuksia oli myös Presidentinlinnassa. Paikalla oli Suomen valtion johtoa ja esimerkiksi diplomaatteja.

Sauli Niinistö kiitti hallitusta, virkamiehiä ja Suomen kansaa menneistä vuosista.

Alexander Stubb ja Sauli Niinistö myös pitivät puheen.

## Stubbin puhe

![ Kuva: Silja Viitala / Yle](https://images.cdn.yle.fi/image/upload/c_crop,h_1674,w_2976,x_0,y_68/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1709306433/39-125208265e1ef33ebc6c)

Presidentti Alexander Stubb sanoi puheessa, että Suomen pitää tehdä töitä rauhan puolesta. Venäjän hyökkäys Ukrainaan muutti maailmaa ja Suomi on nyt puolustusliitto Naton jäsen.

Alexander Stubb korosti yhteistyötä. Hän sanoi, että Suomella on tärkeitä liittolaisia Euroopan unionissa ja Natossa.

Stubb pitää tärkeänä, että myös ihmiset Suomessa tekevät yhteistyötä. Stubb sanoi, että ihmisten pitää kuunnella toisia ihmisiä.

Stubb lupasi presidenttinä keskustella ihmisten kanssa ja puolustaa demokratiaa sekä oikeusvaltiota.

## Niinistön puhe

![ Kuva: Benjamin Suomela / Yle](https://images.cdn.yle.fi/image/upload/c_crop,h_3267,w_5808,x_0,y_505/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1709288205/39-125156665e1a98fdcb9f)

Sauli Niinistön presidenttikausi on siis ohi.

Niinistö piti puheen, jossa hän kiitti pääministeriä ja hallitusta. Niinistö sanoi, että asiat ovat Suomessa hyvin. Niinistö jatkoi, että Suomi on pysynyt vahvana, vaikka maailmassa on paljon sotia.

Myös Niinistö korosti, että yhteistyö on Suomelle tärkeää. Niinistö sanoi, että pienellä maalla ei ole varaa riidellä.

## Kertaus

Uutisviikon aihe oli se, että Suomen presidentti on vaihtunut. Kerrataan vielä tärkeimmät asiat. Alexander Stubb on nyt Suomen tasavallan presidentti. Hän aloitti työssä perjantaina. Samalla Sauli Niinistön presidenttikausi loppui. Stubb sanoi, että hän on presidentti, joka keskustelee ja kuuntelee muita ihmisiä.

Tämä oli Uutisviikko selkosuomeksi, tavataan taas. Kuulemiin!

Lisää aiheesta:

