# TV \| Selkouutiset \| perjantai 11.4.2025

Pörssit. Vaalit. Jääkiekko. Sää.

## Pörssit

Ensin aiheena on talous.

Maailman pörsseissä on tapahtunut tällä viikolla paljon.

Alkuviikon aikana pörssikurssit laskivat kovaa vauhtia, kun USA:n isot tullimaksut tulivat voimaan. Tullimaksut koskivat tavaroita, joita viedään muista maista USA:han. Sijoittajien mielestä tullit olivat huono asia.

Keskiviikkona USA:n presidentti Donald Trump ilmoitti, että USA laittaa monen maan tullimaksut tauolle. Trump päätti, että esimerkiksi EU-mailla ei ole isoja tullimaksuja seuraavien 3 kuukauden aikana. Trumpin päätöksen jälkeen pörssikurssit nousivat nopeasti eri puolilla maailmaa. Pörssikurssit nousivat myös Helsingin pörssissä.

USA laittoi monen maan isot tullimaksut tauolle. Tämän jälkeen maailman pörssikurssit nousivat.

## Aluevaalit ja kuntavaalit

Seuraava uutinen on vaaleista.

Suomessa on sunnuntaina kahdet vaalit. Ihmiset äänestävät kuntavaaleissa ja aluevaaleissa samana päivänä.

Vaalit ovat tärkeät meille kaikille. Niissä ratkaistaan, kuka päättää asioista omassa kotikunnassa ja hyvinvointialueella.

Molemmissa vaaleissa saavat äänestää myös monet ulkomaalaiset, jos he ovat asuneet tarpeeksi kauan Suomessa. Aluevaalit järjestetään kaikkialla muualla, mutta ei Helsingissä.

Huomenna lauantaina kerromme tarkemmin, kuka saa äänestää ja kuinka äänestäminen tapahtuu. Tästä kerrotaan Uutisviikko selkosuomeksi -ohjelmassa.

## Jääkiekko

Nyt urheilua.

Jääkiekon SM-liigassa pelataan karsintapelejä. Helsingin Jokerit voitti Lahden Pelicansin pitkässä ottelussa Helsingissä. Jokerit voitti ottelun 4-3.

Molemmilla joukkueilla on nyt 1 voitto. Ensi kauden liigapaikkaan tarvitaan 4 voittoa. Seuraava peli on Lahdessa huomenna lauantaina.

## Sää

Vielä sääennuste.

Huomenna lauantaina idässä ja pohjoisessa on pakkasta. Idässä sataa lunta. Myös pohjoisessa voi sataa vähän lunta. Lännessä ja etelässä on lämmin ja aurinko paistaa.

