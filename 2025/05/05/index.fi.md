# TV \| Selkouutiset \| maanantai 5.5.2025

Jauheliha. Ay-jäsenyys. KalPa. Tiistain sää.

## Jauhelihapula

Aluksi uutinen kotimaasta.

Kaupoissa on pulaa naudan jauhelihasta. Tilanne on jatkunut jo muutaman kuukauden.

Syy on kysynnän kasvu ja tuotannon väheneminen.

Lehmien määrä Suomessa pienenee.

Yhdestä lehmästä saadaan maitoa enemmän kuin ennen. Siksi lehmiä ei tarvita maitotilalla yhtä paljon kuin ennen.

Myös lihakarjan kasvatuksen kannattavuus on hekentynyt.

Kaupoissa on pulaa naudan jauhelihasta, koska lehmien määrä vähenee.

Tilanne on sama myös monissa muissa Euroopan maissa.

## Ay-jäsenmaksun veromuutos

Nyt uutinen politiikasta.

Ay-jäsenmaksun veromuutos voi vaikuttaa työehtosopimusten laajuuteen.

Ammattiliittojen jäsenmaksun verovähennysoikeus loppuu. Näin päätti hallitus huhtikuussa kehysriihessä.

Esimerkiksi Ruotsissa sama muutos vähensi ammattiliittojen jäsenmäärää. Tämä käyrä näyttää jäsenyyksien vähenemisen.

Myös työnantajilta poistuu verovähennysoikeus työnantajien liittojen jäsenmaksuista.

Tutkimuslaitos Laboren tutkija **Merja Kauhanen** arvioi, että muutokset voivat vähentää työntekijöiden ja työnantajien jäsenyyksiä liitoissa.

*"Se voi vähentää työntekijöiden järjestäytymistä samoin myös työnantajapuolella voi vähentää halukkuutta kuulua työnantajajärjestöihin."*

Ay-jäsenmaksun veromuutos voi vaikuttaa työehtosopimusten laajuuteen.

Silloin osalla ihmisistä työsopimusten ehdot voivat heikentyä.

## KalPa on jääkiekon Suomen mestari

Lopuksi urheilu-uutinen.

Kuopiolainen jääkiekkoseura KalPa voitti lauantaina jääkiekon Suomen mestaruuden. KalPa voitti finaalisarjan voitoilla 4--2 SaiPaa vastaan.

Suomen mestaruus on KalPalle ensimmäinen.

Siksi sitä juhlittiin isosti ensin jäähallilla ja myöhemmin Kuopion torilla.

Jääkiekkoseura KalPa on jääkiekon Suomen mestari.

## Tiistain sää

Vielä sääennuste.

Tiistaina etelässä sataa aamulla vettä ja räntää.

Päivällä on jo poutaa, eli ei sada.

Sää on kylmää. Yöllä on pakkasta, mutta aurinko lämmittää päivällä.

