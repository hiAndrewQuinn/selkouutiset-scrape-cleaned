# Radio \| Uutisviikko selkosuomeksi \| sunnuntai 6.4.2025

Suomen aseet

Suomi aikoo käyttää paljon lisää rahaa armeijaan.

Syy on se, että Euroopan turvallisuus on huonompi kuin ennen.

Venäjä on vaarallinen. Se hyökkäsi Ukrainaan. USA taas ei ehkä enää suojele Eurooppaa.

Siksi Suomi käyttää enemmän rahaa turvallisuuteen.

Nyt kerromme asiasta lisää.

## 3 miljardia euroa vuodessa

![Suomi aikoo ostaa panssarivaunuja. Kuva: Puolustusvoimat](https://images.cdn.yle.fi/image/upload/c_crop,h_2790,w_4961,x_0,y_174/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1733152218/39-1389459674dcc7fd3b9d)

Suomen hallitus aikoo lähivuosina käyttää lisää rahaa armeijaan. Summa on 3 miljardia euroa lisää joka vuosi.

Suomi ostaa lisää esimerkiksi panssarivaunuja, tykkejä ja sotilaiden varusteita.

Suomen taloudelle on vaikea asia käyttää paljon lisää rahaa armeijaan.

Suomen menot ovat jo nykyään isommat kuin tulot.

Lisäksi Suomessa on enemmän ja enemmän vanhoja ihmisiä, joilla on huono terveys.

Se tarkoittaa, että Suomen täytyy käyttää paljon rahaa sairaaloihin.

On vaikea kysymys, miten Suomen rahat riittävät kaikkeen.

## Henkilömiinat

![Henkilömiina. Kuva: Matti Björkman / Lehtikuva](https://images.cdn.yle.fi/image/upload/c_crop,h_1146,w_2038,x_0,y_190/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1743529148/39-144449967ec24510b693)

Suomi laittaa siis lisää rahaa armeijaan. Lisäksi Suomi alkaa taas käyttää henkilömiinoja.

Henkilömiinat ovat aseita, jotka kaivetaan maahan. Kun ihminen astuu henkilömiinan päälle, miina räjähtää.

Monet maat ovat luopuneet henkilömiinoista. Myös Suomi luopui henkilömiinoista vuonna 2011.

Syy on se, että henkilömiinoihin on kuollut paljon tavallisia ihmisiä eri puolilla maailmaa.

Henkilömiinat ovat iso ongelma monissa köyhissä maissa, joissa on ollut sota.

## Miksi?

![Venäjän presidentti Vladimir Putin on valmis sotaan. Kuva: Yuri Kochetkov / EPA](https://images.cdn.yle.fi/image/upload/c_crop,h_2025,w_3600,x_0,y_11/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1734631423/39-139848867645fba2fd49)

Miksi Suomi laittaa lisää rahaa armeijaan?

Syy on se, että Euroopan turvallisuus on huonompi kuin ennen.

Turvallisuustilanne muuttui, kun Venäjä hyökkäsi Ukrainaan vuonna 2022. Venäjä näytti, että se on valmis sotaan.

Samaan aikaan USA ei enää suojele Eurooppaa niin kuin ennen.

Siksi armeijalla täytyy olla tehokkaat aseet.

## Kertaus

Tällä kertaa uutisviikon aihe oli Suomen aseet.

Kerrataan vielä tärkeimmät asiat.

Suomi laittaa lisää rahaa armeijaan.

Syy on se, että Venäjä on uhka Itä-Euroopalle.

USA taas ei enää suojele Eurooppaa niin kuin ennen.

Iso kysymys on, miten Suomen rahat riittävät.

Tässä kaikki tänään. Tavataan taas, kuulemiin.

