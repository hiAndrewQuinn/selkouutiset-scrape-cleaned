# TV | Selkouutiset | keskiviikko 3.9.2025

Budjetti. ADHD-lääkkeet. Kiinan sotilasparaati. Sää

## Hallitus sai budjetin valmiiksi

Ensin uutinen Suomen valtion budjetista.

Hallitus sopi eilen valtion ensi vuoden budjetista. Hallitus sopi siitä, miten valtio saa rahaa, ja miten se käyttää rahaa.

Valtio saa rahaa, kun hallitus säästää lisää yli miljardi euroa.

Hallitus säästää rahaa, kun se maksaa vähemmän tukia. Hallitus vähentää tukea esimerkiksi halpojen vuokra-asuntojen rakentamisesta. Se vähentää tukea myös maahanmuuttajien kotouttamisesta ja kehitysyhteistyöstä.

Säästöt eivät kuitenkaan riitä. Hallitukselta puuttuu budjetista lähes 9 miljardia euroa. Siksi valtio joutuu ottamaan lisää velkaa.

Hallitus sopi Suomen valtion ensi vuoden budjetista.

## ADHD-lääkkeistä pulaa

Seuraavaksi uutinen ADHD-lääkkeistä.

Osa ADHD-lääkkeistä on loppunut apteekeista. ADHD-lääkkeet auttavat ihmisiä, joilla on häiriöitä aktiivisuudessa ja tarkkaavuudessa.

Etenkin suosittuja ADHD-lääkkeitä on loppunut apteekeista. Jos oma lääke on loppunut, apteekki voi ehkä vaihtaa lääkkeen toiseen ADHD-lääkkeeseen.

Joitakin ADHD-lääkkeitä apteekki ei voi kuitenkaan vaihtaa. Silloin asiakkaan pitää hakea lääkäriltä uusi resepti.

ADHD-lääkkeitä voi saada paremmin taas lokakuussa, arvioi Lääkealan turvallisuus- ja kehittämiskeskus Fimea.

## Kiinassa suuri sotilasparaati

Seuraavaksi uutinen Kiinasta.

Kiinassa juhlitaan 2. maailmansodan päättymistä. Sota päättyi 80 vuotta sitten. Kiina juhlii myös Japanin antautumista sodassa.

Pääkaupungissa Pekingissä pidettiin sotilasparaati. Sotilasparaatiin osallistui itsevaltaisia johtajia.

Paraatia seurasivat Kiinan presidentti Xi Jinping sekä Venäjän presidentti Vladimir Putin ja Pohjois-Korean johtaja Kim Jong-un.

Kiinassa juhlitaan 2. maailmansodan päättymistä 80 vuotta sitten.

## Sää on lämmintä

Vielä sääennuste.

Torstaina sää on poutaista eli ei sada.

Idässä on pilvistä, lännessä aurinko paistaa.

Pohjoisessa on alle 20 astetta. Muualla on lämpimämpää.
