# Radio \| Uutisviikko selkosuomeksi \| sunnuntai 18.8.2024

Ulkomaiset osaajat Suomessa

Uutisviikon aihe on ulkomainen tekniikan alan työvoima Suomessa.

Suomi kiinnostaa kansainvälisiä osaajia vähemmän kuin ennen.

Tilanne huolestuttaa monia firmoja, koska Suomessa tarvitaan ulkomaisia osaajia. Suomen maahanmuuttopolitiikka kuitenkin kiristyy.

Kerromme nyt lisää asiasta.

![Pelialalla työskentelee monia ulkomaalaisia osaajia. Kuva: Tekla Lilja / Yle](https://images.cdn.yle.fi/image/upload/c_crop,h_2761,w_4909,x_1,y_263/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1716903700/39-12926016655dcb5666f1)

## Suomen kiinnostavuus

Suomi kiinnostaa kansainvälisiä osaajia vähemmän kuin ennen. Näin kertoo tutkimus, jonka ovat teettäneet Insinööriliitto ja Tekniikan akateemiset -ammattiliitto.

Näihin liittoihin kuuluu esimerkiksi insinöörejä ja diplomi-insinöörejä. Monet heistä työskentelevät digitekniikan alalla.

Esimerkiksi pelialalla on töissä paljon ihmisiä, jotka ovat tulleet Suomeen ulkomailta.

## Ajatukset Suomesta

Ulkomaalaisista osaajista melkein 90 prosenttia pitää maahanmuuttokeskustelua huolestuttavana Suomessa.

Heistä suurin osa arvioi, että Suomi ei ole 5 vuoden kuluttua parempi paikka maahanmuuttajille.

Vain noin puolet ulkomaalaisista osaajista suosittelee Suomea asuinpaikaksi ja työskentelymaaksi muille ulkomaalaisille.

Yli 40 prosenttia osaajista on kokenut Suomessa syrjintää. Syrjinnän kokemisen syy on ollut esimerkiksi se, että henkilö ei osaa suomea.

Toinen syrjinnän kokemisen syy on tunne, että ulkomaisia tutkintoja tai työkokemusta ei arvosteta Suomessa.

![Sam Spilsbury työskentelee pelifirma Supercellissa Helsingissä. Hän on tullut Suomeen Australiasta. Kuva: Esa Syväkuru / Yle](https://images.cdn.yle.fi/image/upload/c_crop,h_3268,w_5811,x_0,y_434/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1723542028/39-133213466bb29aa6cf25)

## Maahamuuttopolitiikan kiristyminen

Teknisen alan ammattiliitot pelkäävät, että Suomen kiinnostavuus vähenee, koska hallitus kiristää maahanmuuttopolitiikkaa.

Hallitus haluaa muuttaa lakia niin, että jos maahanmuuttaja jää työttömäksi, hänen pitää löytää uusi työ tai poistua Suomesta 6 kuukauden kuluessa.

Myös kansalaisuuden saanti vaikeutuu. Hallituksen tarkoitus on, että jatkossa kansalaisuutta voi anoa vasta 8 vuoden jälkeen. Nykyisin riittää 5 vuotta.

Osaajien ammattiliitot pelkäävät, että Suomi ajaa pois ne henkilöt, jotka tekevät Suomelle talouskasvua.

## Kertaus

Uutisviikon aihe oli ulkomaiset osaajat Suomessa. Kerrataan vielä tärkeimmät asiat.

Suomi kiinnostaa kansainvälisiä osaajia vähemmän kuin ennen.

Suomessa on töissä monia teknisen alan osaajia ulkomailta. Heistä vain noin puolet suosittelee Suomea muille ulkomaalaisille. Syy on kielteinen maahanmuuttokeskustelu Suomessa. Hallitus myös kiristää maahanmuuttopolitiikkaa.

Monet firmat tarvitsevat ulkomaisia osaajia. Siksi teknisen alan ammattiliitot ovat huolissaan tilanteesta.

Tämä oli uutisviikko selkosuomeksi, tavataan taas, kuulemiin!

