# TV \| Selkouutiset \| tiistai 8.4.2025

Ennakkoäänestys. Aluevaalit ja kuntavaalit. Kunnan tehtävät. Keskiviikon sää.

## Ennakkoäänestys

Aluksi uutinen vaaleista.

Aluevaalien ja kuntavaalien ennakkoäänestys päättyy tänään tiistaina.

Viimeiset ennakkoäänestyspaikat suljetaan kello 20.

Ennakkoäänestyspaikkoja on esimerkiksi kauppakeskuksissa, kirjastoissa ja kunnantaloilla.

Ennakkoäänestys alkoi viime viikon keskiviikkona.

Oikeusministeriön vaalijohtaja **Arto Jääskeläinen** sanoo, että ennakkoäänestys on ollut melko vilkasta.

Vaaleissa on äänestänyt jo noin 22 prosenttia äänioikeutetuista. Tänään tiistaina luku vielä nousee.

Jääskeläinen arvioi, että vaalien äänestysprosentti nousee yli 50 prosenttiin.

On tavallista, että aluevaalit ja kuntavaalit kiinnostavat ihmisiä vähemmän kuin eduskuntavaalit.

Aluevaalien ja kuntavaalien ennakkoäänestys päättyy tänään.

Varsinainen vaalipäivä on ensi sunnuntai 13. huhtikuuta.

## Aluevaltuustot ja kunnanvaltuustot

Jatketaan aiheella vaalit.

Suomessa on nyt kahdet vaalit samaan aikaa.

Aluevaaleissa valitaan valtuutetut aluevaltuustoihin.

Aluevaltuustot päättävät sosiaali- ja terveyspalveluista ja pelastustoimesta omalla alueella.

Kuntavaaleissa valitaan valtuutetut kunnanvaltuustoihin.

Kunnanvaltuustot päättävät kunnan asioista. Kerromme nyt kunnan tehtävistä.

## Kunnan tehtävät

Sinä asut kunnassa.

Mitä kunta tekee?

Kunnan tehtävä on antaa sinulle palveluita.

Suomi on jaettu kuntiin.

Kunnat päättävät monista asioista, jotka vaikuttavat sinun elämääsi.

Sinä saat omalta kunnalta monia palveluita.

Kunnan palveluita ovat esimerkiksi päiväkodit, koulut, kirjastot, urheilutilat, julkinen liikenne ja jätehuolto.

Kaikki tämä maksetaan verorahoilla.

Me kaikki maksamme veroja.

Myös sinä.

Kuntavaaleissa ja aluevaaleissa saavat äänestää myös monet ulkomaalaiset, jotka ovat asuneet Suomessa tarpeeksi kauan.

## Keskiviikon sää

Vielä sääennuste.

Keskiviikkona sää on viileää.

Päivällä voi sataa lunta.

Etelässä ja lännessä on poutaa.

Tuuli on kovaa.

Pohjoisessa on pakkasta.

Muualla lämpötila on 0 ja +2 asteen välillä.

