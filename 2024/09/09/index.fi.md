# TV \| Selkouutiset \| maanantai 9.9.2024

Kotouttamisen rahat. Maatalous. Pesäpallo. Tiistain sää.

## Kotouttamisen rahat

Ensin aiheena maahanmuutto.

Hallitus antaa ensi vuonna vähemmän rahaa maahanmuuttajien kotouttamiseen kuin nyt.

Rahaa tarvitaan esimerkiksi maahanmuuttajien kielikoulutukseen, ohjaukseen ja neuvontaan.

Hallitus on päättänyt vähentää kotouttamisesta melkein 60 miljoonaa euroa. Se tuo ongelmia kunnille, joiden pitää järjestää kotouttaminen.

Näin Helsingin maahanmuuttojohtaja **Glenn Gassen**:

*Me emme voi jättää ihmisiä ilman palveluita ja odottaa, että he oppivat kotona peilin edessä suomea.*

Hallitus vähentää rahaa kotouttamisesta.

Lisäksi hallitus aikoo säästää esimerkiksi tulkkipalveluista noin 3 miljoonaa euroa.

Hallituksen tavoite on, että maahanmuuttajien oma vastuu kasvaa.

## Maatalous

Sitten aiheena maatalous.

Syksyn sää on ollut hyvä maataloudelle.

Sää on ollut lämmin ja aurinkoinen.

Maanviljelijä **Mats Lundqvistin** syksyn työt ovat edenneet jo pitkälle.

Tässä hän kylvää syysviljaa.

Lundqvist kertoo, että hän pui kaiken kevätviljan elokuun loppuun mennessä.

Koskaan ennen hän ei ole puinut kevätviljan satoa niin aikaisin.

Syksyn sää on ollut hyvä maataloudelle.

Kuiva ja lämmin sää on myös tuonut säästöjä. Maanviljelijöiden ei ole tarvinnut paljon kuivata viljasatoa.

## Pesäpallo

Sitten urheilua.

Viikonloppuna selvisi pesäpallon naisten Suomen mestari.

Mestarijoukkue on tamperelainen Manse PP.

Manse varmisti mestaruuden, kun se sai kolmannen (3.) voiton finaalisarjassa Lapuan Virkiää vastaan.

Tamperelaisten ilo oli suuri, kun mestaruus oli varma. Mansen kapteeni **Venla Tanhua** itki ilosta.

*Ette oikeesti tajuu, kuinka hyvältä tää tuntuu!*

Viikonloppuna selvisi siis pesäpallon naisten Suomen mestari.

Miesten Suomen mestari selviää ehkä jo ensi viikonloppuna.

Suomen mestaruudesta kilpaillaan ankarasti, koska pesäpallo on Suomen kansallispeli.

## Tiistain sää

Vielä sääennuste.

Sää on idässä ja pohjoisessa aurinkoista. Lämpötila on siellä 20-23 astetta.

Lännessä on pilvistä ja paikoin tulee sadekuuroja.

Sää on huomenna tuulista. Tuulenpuuskat ovat yli 15 metriä sekunnissa.

