# Radio | Uutisviikko selkosuomeksi | sunnuntai 08.06.2025

Museot

Kuuntele

Voit lukea uutiset samanaikaisesti alta.

Suomalaiset käyvät nyt paljon museoissa. Ihmisiä kiinnostaa etenkin kuvataide.

Yksi syy kävijämäärän kasvamiseen on museokortti, joka täytti toukokuussa jo 10 vuotta.

Nyt kerromme asiasta lisää.

## Museokäyntien määrä kasvaa

![Ateneumin taidemuseo](https://images.cdn.yle.fi/image/upload/c_crop,h_2363,w_4200,x_0,y_217/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1577793120/39-6270935e0b363866961)

Avaa kuvien katselu

Ateneumin taidemuseo Helsingin keskustassa teki uuden kävijäennätyksen jo toista vuotta peräkkäin. Kuva: Jyrki Lyytikkä / Yle

Museoiden suosio on viime vuosina kasvanut ennätyslukemiin. Museovirasto kertoo, että 10 vuodessa museokäyntien määrä on kasvanut 55 prosenttia.

Kävijäennätys tehtiin toissa vuonna. Vuonna 2023 suomalaiset kävivät museoissa yhteensä yli 8,7 miljoonaa kertaa.

Myös viime vuosi oli hyvä. Museokäyntejä oli yli 8,4 miljoonaa.

## Ateneum on suosituin museo

![Nuori mies ja nainen katsoo veistosta.](https://images.cdn.yle.fi/image/upload/c_crop,h_3078,w_5472,x_0,y_570/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1728389097/39-136026667051d95d6923)

Avaa kuvien katselu

Aleksi Parkkola ja Sofia Ruusunen kävivät katsomassa Gothic Modern -näyttelyn Ateneumissa. Kuva: Mikko Koski / Yle

Suosituin museo viime vuonna oli Ateneumin taidemuseo Helsingissä. Siellä kävi melkein 600 000 ihmistä. Se on Ateneumin ennätys.

Viime keväänä Ateneumissa oli esillä Eero Järnefeltin luontokuvia ja henkilökuvia. Syksyllä avautui Gothic Modern -näyttely, jonka pääkallot ja luurangot kiinnostivat erityisesti nuorta yleisöä.

Ateneumin taidemuseon johtaja Anna-Maria von Bonsdorff sanoo, että ihmisille ei enää riitä kuvien katselu puhelimen tai tietokoneen ruudulta. Ihmiset haluavat tulla näyttelyyn ja kokea sen itse.

Suosittuja museoita viime vuonna olivat myös esimerkiksi Helsingin kaupunginmuseo ja museokeskus Vapriikki Tampereella.

## Museokortti tuo kävijöitä

![Museokorttia näytettään lukulaitteelle.](https://images.cdn.yle.fi/image/upload/c_crop,h_2999,w_5333,x_0,y_498/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1659438858/39-98942262e9024bbcc4b)

Avaa kuvien katselu

Noin 350 000 suomalaisella on käytössä museokortti. Kuva: Antti Haanpää / Yle

Yksi syy museoiden suosion kasvuun on museokortti.

Museokortti on pääsylippu satoihin erilaisiin museoihin ja tapahtumiin eri puolilla maata. Kortti on voimassa vuoden kerrallaan.

Museokortti tuli ensimmäistä kertaa myyntiin toukokuussa 2015. Sen jälkeen sillä on tehty jo yli 13 miljoonaa museokäyntiä.

Kortti on muuttanut suomalaisten tapaa käydä museoissa. Nyt museoon lähdetään helpommin, kun lippu on jo maksettu.

## Kertaus

Uutisviikon aiheena olivat tällä kertaa museot. Kerrataan vielä tärkeimmät asiat.

Suomalaiset kävivät viime vuonna museoissa yhteensä yli 8,4 miljoonaa kertaa.

Eniten kävijöitä oli Ateneumin taidemuseossa Helsingissä. Siellä oli melkein 600 000 kävijää.

Museokortti täytti juuri 10 vuotta. Se on lisännyt suomalaisten museokäyntejä.

Tämä oli Uutisviikko selkosuomeksi, tavataan taas ensi viikolla!
