# Selkouutiset | tiistai 20.1.2026

Rakennuspalot. Espanjan junaonnettomuus. Terveystestit. Sää.

## Rakennuspalot

Aluksi tulipaloista.

Suomessa on paljon rakennuspaloja, jotka hyvä rakentaminen voi estää.

Ylen MOT-toimitus selvitti, että tällaisia tulipaloja on ollut tällä vuosikymmenellä melkein 300.

Tamperelainen **Minna** menetti luhtitalon palossa lähes kaiken vuonna 2022. Jäljelle jäivät vain valokuvat ja ompelukone.

Tutkimus kertoi, että rakennuksen palo-osastointi petti nopeasti. Siksi tuli pääsi nopeasti koko ullakolle.

Palo-osastoinnin pitää rajata tulipalo ja savu tiettyyn osaan rakennusta.

Palo-osastojen puutteet ovat yleisiä. Aiemmin huoneistojen erilliset palo-osastot eivät olleet pakollisia.

Hyvä rakentaminen estää tulipalon leviämisen. Vain tulitikkuaskin kokoinen reikä palo-osastossa saa palon leviämään naapuriin.

## Espanjan junaonnettomuus

Uutinen junaonnettomuudesta.

Espanjassa viranomaiset jatkavat sunnuntaisen junaturman tutkintaa.

Ainakin 40 ihmistä on kuollut, kun luotijunan 2 viimeistä vaunua suistuivat raiteilta.

Luotijuna törmäsi vastaantulevaan junaan lähellä Cordoban kaupunkia. Juna oli matkalla Malagasta Madridiin.

Yli sata ihmistä loukkaantui.

Espanjan liikenneministeri **Oscar Puente** sanoi, että onnettomuus on outo. Se tapahtui suoralla osuudella, joka remontoitiin viime toukokuussa.

Veturinkuljettajien ammattiliitto on kuitenkin kertonut junayhtiöille, että rataosuus oli huonossa kunnossa.

## Terveyden kotitestit

Nyt terveysuutinen.

Kaupoissa on myynnissä paljon terveystestejä.

Yle testasi kotitestillä D-vitamiinin, kokonaiskolesterolin ja elimistön rautavaraston eli ferritiinin arvot. Samat arvot mitattiin laboratoriossa.

Kotitestit eivät olleet yhtä tarkkoja kuin laboratoriossa, mutta tulokset olivat oikeansuuntaisia.

Terveyden ja hyvinvoinnin laitoksen johtava asiantuntija **Heli Kuusipalo** sanoo, että pelkkiin kotitesteihin ei kannata luottaa.

Varsinkin kokonaiskolesterolin testi on ongelmallinen. Se ei kerro, miten paljon on hyvää ja miten paljon huonoa kolesterolia.

## Sää

Vielä sääennuste.

Sää on poutainen mutta laajalti pilvinen.

Viikon edetessä sää kylmenee.

Lämpötilat ovat pakkasella eteläistä Suomea myöten.
