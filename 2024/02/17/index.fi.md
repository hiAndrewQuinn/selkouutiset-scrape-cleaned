# Radio \| Uutisviikko selkosuomeksi \| lauantai 17.2.2024

Alexander Stubbin ja toimittajien tapaaminen

Uutisviikon aihe on Alexander Stubb, joka voitti presidentinvaalit viikko sitten.

Pian voiton jälkeen Stubb tapasi toimittajia eri maista. Toimittajat kysyivät Stubbilta erityisesti Venäjästä, USA:sta ja puolustusliitto Natosta. Stubbilta kysyttiin myös, missä maassa hän aikoo ensimmäiseksi vierailla. Nyt kerromme Stubbin vastauksista toimittajille.

## Venäjä

![Alexander Stubbin tiedotustilaisuudessa toimittajia kiinnosti erityisesti Suomen ja Venäjän suhde. Kuva: Silja Viitala / Yle](https://images.cdn.yle.fi/image/upload/c_crop,h_3324,w_5910,x_1,y_458/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1707834383/39-124378365cb7b83a20b1)

Presidentinvaalien voittaja Alexander Stubb tapasi kansainvälisiä toimittajia pian vaalien jälkeen. Toimittajat halusivat tietää, mitä Stubb ajattelee Suomen naapurimaasta Venäjästä.

Stubb sanoi, että aikaisemmin suhde Venäjään oli tärkeä osa Suomen ulkopolitiikkaa. Tilanne kuitenkin muuttui, kun Venäjä hyökkäsi Ukrainaan. Nyt Suomella ei ole suhteita Venäjän johtajiin.

Suomen ulkopolitiikan tärkeimmät osat ovat nyt Euroopan unioni ja puolustusliitto Nato, Stubb sanoi.

## USA ja Nato

![Donald Trump sanoo, että osa Nato-maista ei käytä tarpeeksi rahaa puolustukseen. Kuva: Hunter Cone / EPA](https://images.cdn.yle.fi/image/upload/c_crop,h_4608,w_8192,x_0,y_0/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1708071958/39-124463365cdeb214aba9)

Stubb otti kantaa myös amerikkalaisten Nato-keskusteluun.

USA:ssa Donald Trump pyrkii uudelleen presidentin tehtävään. Trumpin mielestä USA:n ei tarvitse puolustaa sellaisia Nato-maita, jotka eivät käytä tarpeeksi rahaa puolustukseen.

Stubb sanoi, että vaalipuheet ovat USA:ssa aina kovempia kuin Suomessa.

Stubbin mielestä Euroopan maiden pitää kuitenkin muistaa oma vastuu Natossa. Suomi käyttää puolustukseen jo nyt niin paljon rahaa kuin Natossa on sovittu.

## Ruotsi

![Ruotsin pääministeri Ulf Kristersson onnitteli Stubbia vaalivoiton jälkeen. Kuva: Pelle T. Nilsson / AOP](https://images.cdn.yle.fi/image/upload/c_crop,h_3859,w_6894,x_0,y_143/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1674582044/39-106339963d017ef9a960)

Entä missä maassa uusi presidentti aikoo ensimmäiseksi vierailla?

Ruotsissa, sanoi Stubb.

Suomessa on perinne, että uusi presidentti tekee ensimmäisen ulkomaanmatkan Ruotsiin.

Stubbilla on paljon myös henkilökohtaisia suhteita Ruotsiin. Stubb on kaksikielinen, hän puhuu ruotsia ja suomea yhtä hyvin.

Stubb sai paljon onnitteluja Ruotsista vaalivoiton jälkeen. Onnitteluja lähettivät esimerkiksi pääministeri Ulf Kristersson ja Stubbin ystävä prinssi Daniel.

## Kertaus

Uutisviikon aihe oli Suomen seuraavan presidentin Alexander Stubbin ja toimittajien tapaaminen.

Stubb kertoi toimittajille, että Suomen ulkopolitiikan tärkeimmät osat ovat nyt EU ja Nato. Suhteita Venäjän johtajiin ei ole.

Stubbin mielestä Suomi täyttää velvollisuudet Natossa hyvin.

Stubb aikoo tehdä ensimmäisen ulkomaanmatkan presidenttinä Ruotsiin.

Tämä oli Uutisviikko selkosuomeksi, tavataan taas. Kuulemiin!

