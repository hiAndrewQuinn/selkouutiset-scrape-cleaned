# TV \| Selkouutiset \| perjantai 30.8.2024

Arvonlisävero. Vaatevalmistajat. Havis Amanda. Sää.

## Arvonlisävero

Ensin talousuutinen.

Arvonlisävero nousee.

Yleinen arvonlisävero on syyskuun alusta alkaen 25,5 prosenttia. Se on 1,5 prosenttiyksikköä enemmän kuin ennen.

Jos kauppa nostaa hintoja yhtä paljon, esimerkiksi shampoon ja wc-paperin hinta nousee muutamalla sentillä.

Kaikki kaupat eivät kuitenkaan nosta hintoja, vaikka arvonlisävero nousee.

Eniten arvonlisäveron nousu vaikuttaa kalliiden tavaroiden hintoihin. Esimerkiksi uuden auton hinta voi nousta monella sadalla eurolla.

Yleinen arvonlisävero nousee.

Se ei vaikuta ruuan hintaan, koska ruuan arvonlisävero ei nouse.

## Vaatevalmistajat

Lisää talousasiaa.

Vaatteiden valmistus voi loppua Suomessa kokonaan.

Moni suomalainen vaatevalmistaja on viime vuosina lopettanut toiminnan. Lisäksi monet harkitsevat lopettamista.

Syy on se, että vaatteiden valmistaminen on Suomessa kallista. Erityisesti hyvälaatuisten vaatteiden tekeminen maksaa paljon.

Vaatteiden valmistus voi loppua Suomessa kokonaan.

Vaatevalmistajat toivovat, että suomalaiset arvostavat kotimaista kestävää muotia.

Vaateyrittäjä Turkka Koivisto sanoo, että suomalainen vaate voi olla kallis, mutta se kestää kauan ja siksi se myös säästää luontoa.

## Havis Amanda

Lopuksi juhlatunnelmaa.

Helsingin kauppatorilla juhlittiin eilen Havis Amandan paluuta.

Havis Amanda eli Manta on Suomen tunnetuin patsas.

Manta on ollut uutisten aihe monta kertaa jo vuoden ajan.

Katsotaan vielä, mitä Mantalle on vuoden aikana tapahtunut.

Viime vuonna vanha Manta vietiin huoltoon.

Myös Mantan suihkulähde korjattiin. Vain kuvat kertoivat, missä on Mantan paikka.

Mantaa puhdistettiin ja korjattiin yli vuoden ajan.

Havis Amandan paluuta juhlittiin eilen.

Nyt Manta seisoo omalla paikalla.

Ensi vappuna Manta pääsee taas mukaan opiskelijoiden vapunviettoon.

## Lauantain sää

Vielä sääennuste.

Sää on sateista. Lännessä voi myös ukkostaa.

Lämpötila on 15-20 astetta. Idässä on vähän lämpimämpää.

