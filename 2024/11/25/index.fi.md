# Radio \| Uutisviikko selkosuomeksi \| maanantai 25.11.2024

Ilmastokokous. Tulvavaara. Lintujen talviruokinta. Tiistain sää.

## Ilmastokokous

Ensin aiheena ilmastonmuutos.

YK:n ilmastokokous on loppunut. Kokous oli Azerbaidžanin Bakussa.

Kokouksen teema oli taistelu ilmastonmuutosta vastaan. Ihmisten pitää vähentää öljyn ja kaasun käyttöä, jos ilmastonmuutosta halutaan hidastaa.

Kokouksessa päätettiin, että ilmastotoimiin varataan 300 miljardia dollaria vuodessa.

Rahat kerätään rikkailta mailta, ja ne annetaan köyhille maille. Näin köyhät maat voivat estää ilmastonmuutosta ja kehittää keinoja, joilla ne selviävät ilmastonmuutoksen vaikutuksista.

Ilmastonmuutos aiheuttaa kuivuutta ja tulvia erityisesti etelän köyhissä maissa.

YK:n ilmastokokous on loppunut.

Suomessa monet ovat pettyneet kokouksen päätöksiin. Esimerkiksi ympäristöjärjestöt sanovat, että 300 miljardia dollaria vuodessa ei riitä ilmastonmuutoksen torjuntaan.

## Tulvavaara

Sitten aiheena tulva.

Etelä- ja Länsi-Suomeen voi tulla tulvia.

Erityisesti Pohjanmaalla varoitetaan tulvista, jotka voivat jopa vahingoittaa rakennuksia.

Viime viikolla satoi lunta, mutta nyt sää lämpenee. Siksi lumi sulaa, ja samaan aikaan saadaan vesisateita.

Viikonloppuna ongelmia oli pohjoisessa. Tornionjoella vedenpinta nousi, koska jää tukki jokea.

## Lintujen talviruokinta

Sitten aiheena linnut.

Nyt on hyvä aika aloittaa lintujen talviruokinta.

Jan Södersved ruokkii lintuja joka talvi. Hän on Birdlife Suomi -järjestöstä.

Hyvää ruokaa linnuille ovat siemenet ja pähkinät, Södersved sanoo. Lintuja pitää ruokkia koko talvi, jos ruokkimisen aloittaa.

Nyt on hyvä aika aloittaa lintujen talviruokinta.

Suomalaiset kuitenkin ruokkivat lintuja vähemmän kuin ennen.

Monet pelkäävät, että ruokintapaikalle tulee rottia ja hiiriä.

Niin ei käy, jos pitää huolta siitä, että ruokaa ei ole maassa, Södersved sanoo.

## Tiistain sää

Vielä sääennuste.

Huomenna sää on pilvistä.

Vettä sataa etelässä ja idässä. Lämpötila on noin 5 astetta.

Pohjoisessa sataa lunta ja vettä. Lämpötila on +5 ja -5 asteen välillä.

Tuuli on huomenna kohtalaista.

