# TV | Selkouutiset | torstai 20.11.2025

Ukrainan rauhansuunnitelma. Suot. Slush. Talvikeli. Sää

## Ukrainaan rauhansuunnitelma

Ensin uutinen uudesta rauhansuunnitelmasta Ukrainaan.

Venäjä ja USA ovat tehneet rauhansuunnitelman Ukrainaan, kertovat tiedotusvälineet.

Suunnitelma on, että Ukraina saa rauhan, jos se antaa alueita Venäjälle. Ukrainan pitää myös vähentää sotilaita. Ukrainan media kertoo, että Ukrainan johtajat eivät pidä suunnitelmasta.

Ukraina ja muut Euroopan maat eivät olleet mukana tekemässä uutta rauhansuunnitelmaa. EU pitää suunnitelmaa huonona.

EU-komission varapuheenjohtaja Henna Virkkunen sanoo, että Ukrainan pitää olla mukana tekemässä rauhansuunnitelmaa.

Useat tiedotusvälineet kertovat, että USA ja Venäjä ovat tehneet rauhansuunnitelman Ukrainaan.

## Suot halutaan maanpuolustukseen

Suomi selvittää, voiko Lapin soita käyttää maanpuolustukseen.

Suot voivat olla hyvä este, jos joku yrittää tulla Suomeen ilman lupaa.

Esimerkiksi panssarivaunulla ei pääse suon yli.

Jos soita halutaan käyttää puolustukseen, ne pitää palauttaa ennalleen.

Moni suo on kuivunut, koska niihin on rakennettu ojia. Ojat pitäisi täyttää, että suosta tulee taas märkä.

Suomi selvittää, voiko Lapin soita käyttää maanpuolustukseen.

## Slushissa rahaa uusille yrityksille

Seuraavaksi uutinen isosta yritystapahtumasta Slushista.

Slush-tapahtuma alkoi eilen Helsingissä. Tapahtumaan osallistuu teknologiayrityksiä, uusia kasvuyrityksiä eli startup-yrityksiä ja sijoittajia.

Tapahtumassa uudet yritykset pyytävät rahaa sijoittajilta.

Slushiin osallistuu paljon sijoittajia eri puolilta maailmaa.

Helsingissä alkoi eilen Slush-tapahtuma.

## Ajokeli on talvinen

Lopuksi uutinen talvikelistä.

Ajokeli on nyt monessa paikassa talvinen, kertoo tieliikennekeskus.

Tiellä voi olla jäätä ja lunta. Tieliikennekeskus muistuttaa, että tiellä pitää ajaa nyt rauhallisesti.

Kaikkiin Suomen maakuntiin on satanut ensilumi. Se ei sula pois aamulla.

Ajokeli on nyt monessa paikassa talvinen, kertoo tieliikennekeskus.

## Sää

Vielä sääennuste.

Huomenna lunta sataa maan etelä- ja itäosassa.

Jos ajaa autolla, pitää olla varovainen.

Pohjoisessa ja lännessä paistaa aurinko.

Lapissa on todella kylmä.
