# Radio \| Uutisviikko selkosuomeksi \| sunnuntai 9.2.2025

Kiinalaiset halpakaupat

## Kiinalaiset halpakaupat

Uutisviikon aihe on tällä kertaa kiinalaiset halpakaupat.

Kiinalaiset verkkokaupat myyvät tavaroita tosi halvalla. Halpatavaroiden laatu ja turvallisuus on usein huono.

Halpakauppa häiritsee myös EU:n markkinoita. EU haluaa rajoittaa halpatavaroiden tuontia Kiinasta.

Kerromme nyt lisää halpakaupoista ja EU:n tavoitteista.

![Sheinin ja Temun tuotteita voi tilata sovelluksella. Sovellus myös ehdottaa jatkuvasti erilaisia tuotteita. Kuva: Henrietta Hassinen / Yle](https://images.cdn.yle.fi/image/upload/c_crop,h_3349,w_5955,x_1,y_113/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1738152255/39-139885867655a1160cdf)

## Shein ja Temu

Shein ja Temu ovat isoja kiinalaisia halpaverkkokauppoja. Ne myyvät valtavia määriä tavaraa ympäri maailmaa.

Shein myy esimerkiksi vaatteita ja kenkiä.

Myös Temusta voi tilata vaatteita, mutta Temu myy enemmän muuta tavaraa, esimerkiksi elektroniikkaa, leluja ja työkaluja.

Tavarat ovat tosi halpoja. Monet tavarat maksavat vain muutaman euron vaikka ne lähetetään Kiinasta Suomeen.

## Halpatuotteiden ongelmat

EU haluaa puuttua kiinalaisten halpakauppojen toimintaan, koska halpamyynnin kasvu aiheuttaa ongelmia.

Halpakauppojen vaatteet ja tavarat eivät täytä EU:n määräyksiä.

Tuotteissa voi olla haitallisia materiaaleja tai myrkyllisiä kemikaaleja. Tuotteissa voi olla rakenteita tai virheitä, jotka tekevät niistä vaarallisia.

Halpakaupan suuri kasvu lisää kuljetuksia, päästöjä ja jätettä.

EU:n alueelle tuli viime vuonna 4,6 miljardia pakettia, joista 90 prosenttia oli pikkupaketteja Kiinasta.

![Yle testasi viime vuonna laboratoriossa Sheinin tuotteita. Esimerkiksi näissä tuotteissa oli myrkyllisiä aineita. Kuva: Antti Haanpää / Yle](https://images.cdn.yle.fi/image/upload/c_crop,h_1989,w_3561,x_0,y_1224/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1711092667/39-126109365fd31660f71a)

## Rajoituskeinot

Halpatavaroiden suuri määrä haittaa EU-maiden kauppojen toimintaa.

EU:n komissio esitteli tällä viikolla ehdotuksia, joilla se haluaa vähentää halpatavaroiden tuontia.

Tarkoitus on, että kaikista tilauksista pitää maksaa arvonlisävero ja muita maksuja.

Muita maksuja ovat tuoteturvallisuusmaksu, jätemaksu ja kierrätysmaksu.

Tarkoitus on myös poistaa 150 euron tulliraja. Silloin myös kaikista halvoista tavaroista pitää maksaa tullit.

Tällä hetkellä kaupat EU:n ulkopuolella saavat etua, koska ne välttävät monet maksut, joita muiden kauppojen pitää maksaa.

## Suomen Kaupan liitto

Suomen kauppojen yhdistys Kaupan liitto sanoo, että EU-komission suunnitelma on hyvä, mutta liian hidas.

Voi kestää monta vuotta, että EU:n ulkopuolisille halpakaupoille tulee verot ja tullit, joita EU suunnittelee.

Kaupan liitto toivoo myös nopeita toimia, esimerkiksi halpatuonnin valvontaa.

Valtava pakettimäärä työllistää Tullia paljon. Tulli ei pysty valvomaan kaikkia lähetyksiä.

![Halpatavaroiden pikkupaketteja tulee myös Suomeen valtavia määriä. Kuva: Marja Väänänen / Yle](https://images.cdn.yle.fi/image/upload/c_crop,h_1080,w_1920,x_0,y_99/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1567771925/39-5890305d724cb42411c)

## Kertaus

Uutisviikon aihe oli tällä kertaa kiinalaiset halpakaupat.

EU:n komissio haluaa rajoittaa kiinalaisten halpatuotteiden verkkokauppaa EU-maihin.

Rajoituskeinoja voivat olla esimerkiksi tullimaksut, verot ja ympäristömaksut.

Voi kuitenkin kestää monta vuotta, että EU:ssa saadaan käyttöön tällaisia maksuja.

