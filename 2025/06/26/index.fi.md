# TV | Selkouutiset | torstai 26.6.2025

Itämeri. Venäjä-pakotteet. Matkailu Suomeen. Sää.

## Itämeri

Aluksi uutinen Itämeren tilasta.

Tässä on tutkimusalus Aranda. Se tutkii Suomen lähivesien tilaa. Uutiset ovat huonoja.

Itämeri voi huonosti.

Itämeren pääaltaassa on isoja alueita, joissa merenpohja on kuollut. Näillä alueilla meressä ei ole happea eikä eläimiä.

Myös Suomenlahdella merenpohjan tila on heikentynyt. Kuolleita kohtia on enemmän kuin ennen.

Itämeri voi huonosti.

Mereen valuu yhä liikaa ravinteita ja Itämeri rehevöityy. Se tuo mereen kesällä levälauttoja ja pahentaa happikatoa.

## Venäjä-pakotteet

Sitten aiheena ovat Venäjä-pakotteet.

Venäjälle on viety iso määrä lentokoneiden osia pakotteista huolimatta. Näin kertoo Ylen tutkivan toimituksen selvitys.

Venäjälle on viety lentokoneiden osia melkein miljardin euron arvosta Ukrainan sodan aikana.

Länsimaiden Venäjä-pakotteiden tarkoitus on kuitenkin ollut estää osien vienti.

Venäjälle on viety Boeing ja Airbus -lentokoneiden osia. Niitä ovat Venäjälle vieneet välittäjät etenkin Arabiemiraateista, Turkista ja Kiinasta.

## Matkailu

Sitten kerromme matkailusta.

Suomeen tulee nyt enemmän matkailijoita kuin viime vuonna. Ulkomaalaisten matkailijoiden yöpymiset kasvoivat alkuvuonna noin 11 prosenttia viime vuodesta.

Turisteja tulee nyt esimerkiksi Saksasta, Britanniasta ja USA:sta.

Amerikkalaiset John Swanson ja Marie Johnson kertovat, että heitä kiinnostavat Suomessa sauna, ruoka ja kulttuuri.

Intialaiset Raman ja Thailambal Narayamaswami tulivat Suomeen katsomaan, miltä näyttävät maailman onnellisin maa ja kansa.

## Perjantain sää

Vielä sääennuste.

Perjantaina suuressa osassa maata on poutaa.

Päivällä voi sataa. Sade on heikkoa.

Lämpötila on noin 14-21 astetta.
