# TV | Selkouutiset | keskiviikko 18.6.2025

Vaalirahat. Meridroonit. Lupiini. Torstain sää.

## Vaalirahat

Aluksi uutinen vaalirahoista.

Alue- ja kuntavaalien rahoittajatiedot on julkistettu.

Pormestariehdokkaat saivat isoja vaalitukia.

Eniten vaalitukea sai kokoomuksen **Daniel Sazonov**, josta tuli Helsingin pormestari. Hän sai yli 110 000 euroa vaalitukea.

SDP:n pormestariehdokas Helsingissä oli **Eveliina Heinäluoma**. Hän sai 40 000 euroa vaalitukea.

Tampereella kokoomuksen pormestariehdokas oli **Kalervo Kummola**. Hän sai neljänneksi eniten vaalitukea koko Suomessa. Tuki oli 46 000 euroa.

Pormestariehdokkaat saivat isoja vaalitukia alue- ja kuntavaaleissa.

Tukia maksoivat säätiöt ja järjestöt ja yksityiset rahoittajat.

## Meridroonit

Nyt uutinen merialueen sotilasvälineistä.

Puolustusliitto Nato testaa Suomessa meridrooneja.

Droonit ovat kauko-ohjattuja pieniä aluksia.

Niillä voidaan tutkia tapahtumia merellä tai meren pohjassa. Drooneilla voidaan nähdä kuvaa ja kuunnella ääniä.

Drooneja voidaan käyttää myös sotilasiskuihin.

Itämerellä on tapahtunut isoja vahinkoja, joiden syytä ei tiedetä. Esimerkiksi kaasuputkia on rikottu.

Siksi Nato haluaa lisätä valvontaa Itämerellä.

Puolustusliitto Nato testaa Suomessa drooneja.

Naton tutkimuslaiva on Upinniemen sotasatamassa Kirkkonummella.

Tuloksia esitellään ensi viikolla Naton huippukokouksessa Haagissa.

## Lupiini

Lopuksi uutinen vieraslajeista.

Mobiilipeli kannustaa torjumaan vieraslajeja.

Lupiini on yleinen vieraslaji Suomessa.

Se on kaunis, mutta haitallinen muille kasveille. Yhden lupiinin siemenistä tulee paljon uusia lupiineja.

Asiantuntija **Ville Juntunen** näyttää tässä paikkaa, johon lupiinit ovat siementäneet monta vuotta. Nyt tässä on melkein pelkkiä lupiineja.

Lupiini vie tilan muilta kasveilta.

Suomalaisia neuvotaan torjumaan lupiineja ennen kuin kukat siementävät.

Uusi kannustin on mobiilipeli.

Pelaaja kertoo, kuinka paljon hän on kitkenyt vieraslajikasveja. Ahkera kitkijä voi saada rahaa palkinnoksi.

## Torstain sää

Vielä sääennuste.

Torstaina sää on vaihtelevaa.

Etelässä ja maan keskiosassa voi sataa ja ukkostaa.

Sade voi olla rankkaa.

Pohjoisessa on poutaa. Lämpötila on noin 15 astetta.
