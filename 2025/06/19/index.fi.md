# TV | Selkouutiset | torstai 19.6.2025

Antti Pelttari. Digilompakko. Juhannus. Torstain sää.

## Antti Pelttari

Aluksi uutinen eduskunnasta.

Eduskunta on pidättänyt virasta eduskunnan pääsihteerin **Antti Pelttarin**.

Pelttari ei saa toistaiseksi tehdä pääsihteerin työtä.

Syy on rikosepäily. Pelttari on ehkä tehnyt virkarikoksen edellisessä työssä, kun hän oli Suojelupoliisin päällikkö.

Poliisi epäilee, että Pelttari kertoi turvallisuussalaisuuksia Suojelupoliisin avustajille, joille turvallisuussalaisuuksia ei saa kertoa.

Pelttari on ehkä antanut myös vääriä tietoja tuomioistuimelle.

Eduskunta on pidättänyt pääsihteeri Antti Pelttarin virasta.

Eduskunnan puhemies **Jussi Halla-aho** ilmoitti asiasta eilen.

*”Eduskunnan kansliatoimikunta on tämänpäiväisessä kokouksessa päättänyt pidättää pääsihteeri Antti Pelttarin virantoimituksesta.”*

## Digilompakko

Nyt asiaa matkapuhelimista.

Matkapuhelin on monille suomalaisille myös lompakko.

Luottokortit voi tallentaa matkapuhelimen lompakkosovellukseen.

Matkapuhelimella voi ostaa bussiliput ja maksaa kaupan kassalla.

Matkapuhelimen käyttö lompakkona kasvaa. Siksi tietoturva on tärkeää.

Finanssialan johtava asiantuntija **Peter Jansson** neuvoo, että näytön lukituksessa ja puhelimen sovelluksissa pitää olla eri salasanat.

On myös hyvä kirjoittaa muistiin puhelimen sarjanumero eli IMEI-koodi. Koodilla puhelin voidaan lukita, jos se varastetaan.

Kun puhelimen suojaa hyvin, se on turvallinen lompakko.

Matkapuhelimen käyttö lompakkona kasvaa.

EU on päättänyt tuoda myös ajokortit digitaaliseen muotoon.

## Juhannus

Lopuksi uutinen juhannuksesta.

Juhannuksen menoliikenne on vilkkainta tänään torstaina.

Liikennettä on eniten nyt iltapäivällä kello 18 asti.

Tieliikennekeskus sanoo, että ajaminen hidastuu eniten suurten kaupunkien ulosmenoteillä. Ajaminen hidastuu myös vilkkailla pääteillä.

Myös Turun saariston lautoille voi tulla jonoja.

Huomenna perjantaina on juhannusaatto.

Firmat, pankit ja virastot ovat kiinni. Monien ruokakauppojen aukioloaika on lyhyempi kuin muina päivinä.

## Juhannusaaton sää

Vielä sääennuste.

Juhannusaaton sää on pääosin poutaista eli ei sada.

Keski-Suomessa voi kuitenkin sataa.

Sää on pilvistä ja puolipilvistä.

Lämpötila on 10 ja 20 asteen välillä.
