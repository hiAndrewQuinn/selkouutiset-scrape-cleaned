# Radio | Uutisviikko selkosuomeksi | lauantai 20.9.2025

Suomen turvattomimmat kaupungit

Kuuntele

Voit lukea uutiset samanaikaisesti alta.

Yle uutiset selkosuomeksi kertoi perjantaina kaupunkien turvattomuudesta. Vantaa on tällä hetkellä Suomen turvattomin kaupunki. Kerromme nyt lisää kaupungeista.

## Suomen turvattomimmat kaupungit

Yle on saanut poliisilta uudet tilastot turvallisuustilanteesta. Ne koskevat Suomen 10:tä suurinta kaupunkia.

Turvattomuudesta kertoo poliisin häiriöindeksi.

Indeksissä ovat esimerkiksi henkirikokset, jotka on kirjattu julkisilla paikoilla.

Lisäksi indeksissä ovat pahoinpitelyt, seksuaalirikokset, ilkivalta ja näiden yritykset.

## Muutokset Vantaalla, Jyväskylässä ja Tampereella

Vantaa on tällä hetkellä Suomen turvattomin kaupunki.

Poliisi kertoo, että Vantaalla on paljon väkivallantekoja.

Vantaalla on esimerkiksi paljon nuoria ihmisiä ja työttömiä, mikä vaikuttaa rikosten määrään.

Väkivalta liittyy usein rikollisten välienselvittelyyn ja esimerkiksi huumekauppaan.

Poliisi kuitenkin muistuttaa, että Vantaan kaduilla uskaltaa liikkua.

## Jyväskylä on toiseksi turvattomin kaupunki

![Poliisi seisoo Jyväskylän keskustassa.](https://images.cdn.yle.fi/image/upload/c_crop,h_3179,w_5653,x_0,y_468/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1758089287/39-152425768ca4f58c29aa)

Avaa kuvien katselu

Kuva: Niko Mannonen / Yle

Suomen toiseksi turvattomin paikka on Jyväskylä. Häiriöindeksiä ovat nostaneet tänä vuonna monet tapon ja murhan yritykset.

Poliisi kertoo, että nämä rikokset eivät kuitenkaan tapahtuneet keskustan alueella.

Jyväskylässä kokeillaan järjestyksenvalvojia keskustan kaduilla. Kokeilu kestää vuoden, ja siitä on jo hyviä tuloksia.

## Tampere on sijalla 3

![Tampereen Satakunnankadun liikenneympyrä kuvattuna Finlaysonin katolta. Tiellä kulkee useita autoja.](https://images.cdn.yle.fi/image/upload/c_crop,h_3375,w_6000,x_0,y_96/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1755251648/39-1507496689ef89238eb7)

Avaa kuvien katselu

Tampereeen Satakunnankatua. Kuva: Sanni Isomäki / Yle

Tampere on turvattomuustilastossa sijalla 3.

Keskustassa Ratinan kauppakeskuksen läheisyydessä puukotettiin kesällä 4:ää henkilöä. Tampereella on ollut muitakin puukotuksia.

Oulu oli viime vuonna toiseksi turvattomin kaupunki. Oulussa oli väkivaltaa, joka kohdistui maahanmuuttajiin. Nyt Oulu on 10 suurimmasta kaupungista sijalla 7.

Pääkaupunki Helsinki on turvattomuustilastossa sijalla 4.

## Kuopio on nyt turvallisin kaupunki

![Kuopion tori keskiviikkona 30.7.2025.](https://images.cdn.yle.fi/image/upload/c_crop,h_2268,w_4031,x_0,y_362/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1753889254/39-1500716688a396336a98)

Avaa kuvien katselu

Kuopion tori. Kuva: Anne-Pauliina Rytkönen / Yle

Häiriöindeksi kertoo, että Suomen turvallisin kaupunki on nyt Kuopio.

Vielä vuonna 2019 se oli 10 suuresta kaupungista vaarallisin. Kuopiossa tapahtui kouluisku ja kaupparyöstöjä.

Poliisi kertoo, että se on lisännyt valvontaa Kuopiossa ja selvittänyt rikoksia tehokkaasti.

## Kertaus

Uutisviikon aihe oli suurten kaupunkien turvattomuus.

Poliisin häiriöindeksi kertoo, että 3 turvattominta kaupunkia ovat nyt Vantaa, Jyväskylä ja Tampere.

Tässä oli Uutisviikko selkosuomeksi. Tavataan taas huomenna, kuulemiin!
