# TV \| Selkouutiset \| torstai 8.5.2025

Puoluekannatus. Tiktok. Lämmin huhtikuu. Sää.

## Puolueiden kannatus

Aluksi politiikkaa.

SDP on yhä Suomen suosituin puolue. Näin kertoo Ylen uusi kannatusmittaus.

SDP:tä kannattaa nyt yli 25 prosenttia suomalaisista.

Pääministeripuolue Kokoomus on toiseksi suosituin puolue. Sitä kannattaa noin 20 prosenttia suomalaisista.

Keskusta on ohittanut perussuomalaiset ja on kolmanneksi suosituin. Sen kannatus on yli 15 prosenttia.

Perussuomalaiset on neljäs, mutta sen kannatus on romahtanut 11:n prosentin tuntumaan.

Oppositiopuolueiden SDP:n ja Keskustan kannatus on noussut eniten.

Hallituspuolueiden kannatus on nyt pudonnut alle 40 prosentin.

## Tiktokin datakeskus

Sitten aiheena Tiktokin datakeskus.

Elinkeinoministeri Wille Rydman vastustaa kiinalaisen Tiktokin tuloa Suomeen.

Eilen kerrottiin, että sosiaalisen median palvelu Tiktok avaa datakeskuksen Kouvolaan, Kaakkois-Suomeen. Datakeskuksen rakentaa suomalainen firma Hyperco.

Miljardihanketta on valmisteltu pitkään, mutta Työ- ja elinkeinoministeriölle siitä kerrottiin vasta loppuvaiheessa.

Rydman toivoo, että Tiktokin datakeskusta harkitaan vielä uudelleen.

Supo on aiemmin varoittanut, että Tiktokin käyttäjien tiedot voivat päätyä Kiinan turvallisuusviranomaisille.

## Lämmin huhtikuu

Lopuksi aiheena ilmasto.

Huhtikuu oli maailmanlaajuisesti mittaushistorian toiseksi lämpimin huhtikuu.

EU:n ilmastopalvelu kertoo, että maailmanlaajuinen keskilämpötila oli huhtikuussa noin 15 astetta.

Euroopassa huhtikuu oli mittaushistorian kuudenneksi lämpimin.

Ilmatieteen laitos kertoo, että huhtikuu oli myös Suomessa laajalti tavanomaista lämpimämpi.

Lämpötilan vaihtelut olivat kuitenkin isoja. Huhtikuun ylin lämpötila oli liki 23 plusastetta ja alin liki 24 miinusastetta.

## Perjantain sää

Sääennuste.

Huomenna maan etelä- ja keskiosassa voi paikoin sataa vähän vettä, mutta yleisesti ei sada.

Koko maassa on pilvistä ja melko viileää.

