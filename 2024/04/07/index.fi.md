# Radio \| Uutisviikko selkosuomeksi \| sunnuntai 7.4.2024

Suomi puolustusliitto Natossa

Tässä Uutisviikko selkosuomeksi ja Pertti Seppä. Uutisviikon aihe on tällä kertaa Suomi puolustusliitto Natossa.

Nato täytti tällä viikolla 75 vuotta. Suomi on ollut Naton jäsenmaa nyt vuoden ajan. Nyt kerromme lisää Natosta ja siitä, millainen Nato-maa Suomi on.

## Suomi ja Nato

![Nato täytti 4.4.2024 75 vuotta. Samana päivänä Suomi oli ollut 1 vuoden Naton jäsenmaa. Kuva: Olivier Matthys / EPA](https://images.cdn.yle.fi/image/upload/c_crop,h_3375,w_6000,x_0,y_86/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1712311083/39-1266675660fc667df343)

Puolustusliitto Nato täytti torstaina 75 vuotta. Juhlaa vietettiin Naton päämajassa Brysselissä. Mukana oli myös Suomen ulkoministeri Elina Valtonen.

Suomi on ollut Naton jäsenmaa nyt vuoden ajan. Suomi ja Ruotsi ovat Naton uusimmat jäsenmaat. Natossa on 32 jäsenmaata.

Naton jäsenmaat puolustavat toisiaan. Jos joku hyökkää yhtä Nato-maata vastaan, muut Nato-maat tulevat apuun.

Tämän periaatteen takia Suomi ja Ruotsi päättivät liittyä Natoon. Ne halusivat parantaa omaa turvallisuutta, sen jälkeen kun Venäjä aloitti sodan Ukrainaa vastaan.

## Suomen turvallisuus

![Suomella on vahva armeija ja muiden Nato-maiden tuki. Kuva: Kari Saastamoinen / Yle](https://images.cdn.yle.fi/image/upload/c_crop,h_2908,w_5178,x_0,y_0/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1669548509/39-103998963833f842ff04)

Mihin Nato-maa Suomen turvallisuus perustuu?

Suomella on oma vahva armeija. Suomi haluaa myös pitää armeijan taistelukunnosta hyvää huolta. Suomi on esimerkiksi ostanut USA:lta huippumoderneja sotilaslentokoneita. Ne tulevat käyttöön lähivuosina.

Nato-maa Suomen turvallisuus perustuu kuitenkin myös muiden Nato-maiden tukeen. Tämä on uusi asia. Aikaisemmin Suomi ei voinut olla varma, saako se apua, jos tänne hyökätään.

Suomi on solminut lisäksi sopimuksen puolustusyhteistyöstä USA:n kanssa. Sopimuksen perusteella USA voi varastoida Suomeen aseita ja harjoitella täällä.

## Suomi ja Ukraina

![Presidentit Alexander Stubb ja Volodymyr Zelenskyi allekirjoittaivat turvalisuussopimuksen Kiovassa. Kuva: Vesa Moilanen / Lehtikuva](https://images.cdn.yle.fi/image/upload/c_crop,h_2520,w_4480,x_0,y_0/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1712147175/39-1265693660d398907826)

Nato-maa Suomi tukee Ukrainaa. Asia tuli selväksi myös tällä viikolla, kun presidentti Alexander Stubb vieraili Ukrainassa.

Vierailun aikana Suomen ja Ukrainan presidentit allekirjoittivat turvallisuussopimuksen. Sopimuksessa Suomi lupaa toimittaa Ukrainalle aseita vielä monen vuoden ajan. Lisäksi Suomi lupaa auttaa Ukrainaa, kun Ukraina haluaa liittyä Natoon.

## Kertaus

Uutisviikon aihe oli Suomi puolustusliitto Natossa. Kerrataan vielä tärkeimmät asiat.

Suomi on ollut Naton jäsenmaa vuoden ajan.

Nato-maa Suomen turvallisuus perustuu omaan armeijaan ja yhteistyöhön muiden Nato-maiden, erityisesti USA:n kanssa.

Suomelle on tärkeää, että Ukraina voittaa sodan Venäjää vastaan.

Tämä oli Uutisviikko selkosuomeksi, tavataan taas. Kuulemiin!

