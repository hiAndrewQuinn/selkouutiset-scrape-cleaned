# Radio \| Uutisviikko selkosuomeksi \| sunnuntai 29.12.2024

Uutisviikon aihe on vuosi 2024. (TV:n selkouutiset lähetetään seuraavan kerran tammikuun 7. päivä.)

Vuosi 2024 loppuu pian. Tänä vuonna Suomi on saanut uuden presidentin, valtion rahoista on riidelty ja kirjallisuuden Finlandia-palkinto meni toisen kerran samalle kirjailijalle. Nyt kerromme lisää näistä vuoden uutistapahtumista.

## Uusi presidentti

![Presidentti Alexander Stubb. Kuva: Silja Viitala / Yle](https://images.cdn.yle.fi/image/upload/c_crop,h_1674,w_2976,x_0,y_0/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1709308352/39-125209265e1f2aa79b7a)

Suomi sai uuden presidentin maaliskuun alussa. Suomen presidentti on nyt **Alexander Stubb**.

Presidentti johtaa Suomen ulkopolitiikkaa yhdessä hallituksen kanssa.

Presidentti Stubb sanoo, että Suomen ulkopolitiikan tärkeimmät osat ovat Euroopan unioni ja puolustusliitto Nato. Venäjän hyökkäys Ukrainaan on muuttanut maailmaa, Stubb sanoo.

![Presidentin puoliso Suzanne Innes-Stubb. Kuva: Petteri Bülow / Yle](https://images.cdn.yle.fi/image/upload/c_crop,h_3211,w_5710,x_0,y_223/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1728671457/39-136272567096df51d933)

Presidentin puoliso on **Suzanne Innes-Stubb**. Innes-Stubbin äidinkieli on englanti, mutta hän oppinut myös suomea ja ruotsia.

*Toivon, että voin osoittaa, että vaikka ei puhu suomea tai ruotsia täydellisesti, kannattaa aina yrittää sanoa jotain. Se on tärkein juttu.* Näin Innes-Stubb sanoi [Selkouutisten haastattelussa](https://areena.yle.fi/1-72258105) syksyllä.

## Valtion rahaongelmat

![Pääministeri Petteri Orpo ja rahaministeri Riikka Purra yrittävät ratkaista Suomen rahaongelmia. Kuva: Emmi Korhonen / Lehtikuva](https://images.cdn.yle.fi/image/upload/c_crop,h_2880,w_5120,x_0,y_0/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1734354605/39-139583367602657265f0)

Tänä vuonna on puhuttu paljon valtion rahaongelmista.

Suomen valtiolla on liian isot menot ja liian pienet tulot. Siksi Suomi ottaa paljon lisää velkaa.

Poliitikot riitelevät siitä, mitä valtion rahaongelmille pitää tehdä.

Hallitus tekee säästöjä, jotka vaikuttavat monen elämään. Esimerkiksi monet tuet pienenevät.

Lisäksi hallitus vähentää sairaaloiden palveluja. Esimerkiksi [yöpäivystys loppuu monissa sairaaloissa](https://yle.fi/a/74-20133073).

Opposition mielestä hallitus säästää vääristä paikoista. Riidat valtion rahoista jatkuvat myös ensi vuonna.

## Finlandia-palkinto

![Kirjailija Pajtim Statovci. Kuva: Katriina Laine / Yle](https://images.cdn.yle.fi/image/upload/c_crop,h_3375,w_6000,x_0,y_206/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1724397451/39-133749766c82ffa7d731)

Suomen tärkein kirjallisuuspalkinto, Finlandia-palkinto, meni tänä vuonna kirjailija **Pajtim Statovcille**.

Statovci voitti palkinnon kirjalla, jonka nimi on Lehmä synnyttää yöllä. Kirjan tapahtumapaikka on Kosovo.

Statovci on itse kotoisin Kosovosta. Perhe pakeni sotaa Suomeen, kun Statovci oli 2-vuotias.

Nyt Statovci on 34-vuotias, mutta hän voitti Finlandia-palkinnon jo toisen kerran. Statovci voitti Finlandia-palkinnon myös 5 vuotta sitten.

## Kertaus

Uutisviikossa kertasimme vuoden uutistapahtumia.

Suomi sai tänä vuonna uuden presidentin, kun Alexander Stubbista tuli presidentti maaliskuussa.

Suomen rahatilanne on huono. Siksi poliitikot ovat riidelleet siitä, miten valtio säästää rahaa.

Pajtim Statovci voitti kirjallisuuden Finlandia-palkinnon jo toisen kerran.

Tämä oli Uutisviikko selkosuomeksi, tavataan taas ensi vuonna. Kuulemiin!

