# Radio \| Uutisviikko selkosuomeksi \| sunnuntai 30.3.2025

Puolueiden teemat kuntavaaleissa

Vaaleissa kahden viikon kuluttua valitaan hyvinvointialueille aluevaltuustot ja kuntiin kunnanvaltuustot.

Eilen kerroimme aluevaaleista, nyt kerromme kuntavaaleista.

Koulutus on yksi tärkeimmistä asioista, joista kunnanvaltuusto päättää.

Kerromme nyt, miten eduskuntapuolueet haluavat kehittää koulutusta.

## Keskusta, kokoomus ja kristillisdemokraatit

![Mansikkamäen koulu Kouvolassa. Kuva: Antro Valo / Yle](https://images.cdn.yle.fi/image/upload/c_crop,h_3375,w_6000,x_0,y_625/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1727949917/39-135796166fe6543cfb3e)

Keskusta kannattaa lähikouluja kuntiin ja kaupunginosiin. Esimerkiksi kieliä ja valinnaisaineita, kuten musiikkia, voi opettaa myös etänä.

Opetuksen pitää olla niin hyvää ja monipuolista, että perheen ei tarvitse etsiä parempaa koulua oman asuinalueen ulkopuolelta.

Kokoomus haluaa, että kaikkien lasten varhaiskasvatus alkaa 3-vuotiaana. Perheille voidaan antaa palveluseteli yksityiseen päivähoitoon.

Peruskoulussa pitää oppia lukemaan ja kirjoittamaan tarpeeksi hyvin. Koulussa pitää myös oppia, miten yhteiskunta toimii.

Kristillisdemokraattien mielestä kotihoito pienille lapsille pitää turvata. Maahanmuuttajataustaisille lapsille puolue suosittelee päiväkotia.

Opetuksessa pitää tutustua Suomen kristillisiin perinteisiin.

## Liike Nyt, perussuomalaiset ja RKP

![Saarenputaan päiväkoti Rovaniemellä. Kuva: Elina Ervasti / Yle](https://images.cdn.yle.fi/image/upload/c_crop,h_3462,w_6154,x_0,y_0/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1684777873/39-110800364525c3f47480)

Liike Nyt vaatii tarpeeksi pieniä ryhmiä kouluun ja päiväkotiin. Koulussa pitää edistää hyvinvointia ja opettaa käytöstapoja.

Perussuomalaisten mielestä peruskoulusta voi saada päättötodistuksen, vain jos osaa asioita tarpeeksi. Kaikkien pitää osata suomen kieltä.

Puolue haluaa tasokurssit ja tarkkailuluokat takaisin. Oppilaalla on oikeus saada opetusta opettajalta eikä joutua etsimään tietoa itse.

RKP eli Ruotsalainen kansanpuolue haluaa lapset varhaiskasvatukseen. Siitä pitää tulevaisuudessa tehdä maksutonta.

## SDP, vasemmistoliitto ja vihreät

![Rautavaaran koulukeskus Pohjois-Savossa Kuva: Heikki Haapalainen / Yle](https://images.cdn.yle.fi/image/upload/c_crop,h_2705,w_4809,x_0,y_114/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1701244996/39-12080656566ecc9d4380)

SDP eli sosialidemokraatit sanovat, että alakoulussa luokassa saa olla enintään 20 oppilasta.

Jokaisen lapsen pitää osata tarpeeksi suomen kieltä, kun koulu alkaa. Siksi pitää lisätä S2-opetusta eli suomi tai ruotsi toisena kielenä -opetusta.

Vasemmistoliiton mielestä kunnan pitää järjestää varhaiskasvatus. Yksityistä päivähoitoa pitää rajoittaa.

Lukutaidosta pitää tulla koulutuksen kärkihanke.

Vihreät haluaa, että koulussa tehdään työtä lukutaidon ja lukuinnon hyväksi. Sähköisten materiaalien lisäksi oppilaille pitää tarjota myös oppikirjat.

Kuntavaalit ovat 13. huhtikuuta.

