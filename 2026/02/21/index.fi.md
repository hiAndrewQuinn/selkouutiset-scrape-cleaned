# Viikon uutinen selkosuomeksi | lauantai 21.2.2026

Työuupumus ja työhyvinvointi.

Kuuntele

Voit lukea uutiset samanaikaisesti alta.

Tämän viikon aiheena ovat työuupumus ja hyvinvointi työssä.

Työterveyslaitos kertoo, että noin 25 prosenttia työntekijöistä on vaarassa uupua työssä. Nyt kerromme aiheesta lisää.

## Työuupumus johtuu työpaikasta

![Eira Roos istuu valkoisen pöydän ääressä.](https://images.cdn.yle.fi/image/upload/c_crop,h_3375,w_6000,x_0,y_0/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1770216865/39-159194969835bf4bfb43)

Avaa kuvien katselu

Hankalat asiat pitää nostaa esiin säännöllisesti, ei kerran vuodessa, sanoo työterveyslääkäri, tutkija Eira Roos. Kuva: Mårten Lampén / Yle

Työuupumus johtuu pitkästä työstressistä. Oireita ovat esimerkiksi pitkäaikainen väsymys ja se, ettei enää jaksa kiinnostua työstä.

Syy on yleensä se, että työ on järjestetty huonosti tai johtaminen on huonoa.

Työterveyslääkäri **Eira Roos** on tutkinut työuupumusta.

Hän sanoo, että pelkkä työntekijän kehittäminen ei auta. Ongelma on yleensä organisaatiossa eli työpaikassa.

## Virkistyspäivä ei takaa hyvinvointia

![Henkilö talvivarusteissa polkupyörän kanssa.](https://images.cdn.yle.fi/image/upload/c_crop,h_2409,w_4284,x_0,y_426/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1771229961/39-15980866992d288221c8)

Avaa kuvien katselu

Työsuhdepyörä on kiva asia muttei takaa työhyvinvointia, Roos sanoo. Kuva: Tuomas Kerkkänen / Yle

Roos sanoo, että esimerkiksi virkistyspäivät eivät yksin paranna työhyvinvointia.

Roos kertoo selvityksestä, joka tehtiin yli 300 johtajalle. Yleisiä keinoja työpaikoilla olivat liikuntaedut ja toistuvat kyselyt.

Roos korostaa, että työhyvinvointi syntyy työssä. Se syntyy siitä, että työ sujuu ja siinä voi onnistua.

## Hyvä tunnelma ei voi olla ainoa tavoite

Liian usein ajatellaan, että työuupumus on yksittäisen työntekijän heikkous. Ongelmia piilotellaan ja ajatellaan, että syy on itsessä.

Eira Roos sanoo, että usein kaikkein sitkeimmät työntekijät uupuvat.

Hän tiivistää, että työnjako, välineet, osaaminen ja johtamiskulttuuri tekevät työhyvinvoinnin. Työntekijän täytyy saada vaikuttaa omaan työhön.

Työntekijä tarvitsee myös arvostusta.

Hankalia asioita ei käsitellä, jos työpaikan ainoa tavoite on hyvä tunnelma.

## Työuupumus tulee kalliiksi

![Pauliina Mattila-Holappa istuu ja katsoo kameraan.](https://images.cdn.yle.fi/image/upload/c_crop,h_2077,w_3693,x_0,y_148/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1770217323/39-159195569835e0ab6a24)

Avaa kuvien katselu

Hyvän työn edellytykset ovat työnantajan vastuulla, mutta hyvinvoinnissa on lopulta kyse ihmisen ja työn suhteesta, TTL:n johtava asiantuntija Pauliina Mattila-Holappa sanoo Kuva: Mårten Lampén / Yle

Kaikki kuormitus ei kuitenkaan ole huono asia. Näin sanoo Työterveyslaitoksen johtava asiantuntija **Pauliina Mattila-Holappa**.

Pieni stressi työssä on normaalia. Sen sijaan työuupumus tulee kalliiksi.

Uupumus voi maksaa työnantajalle 20 000 euroa vuodessa, vaikka työntekijä ei ole sairauslomalla. Yksi työpäivä maksaa keskimäärin 370 euroa.

Jo noin vuotta ennen sairauslomaa työn tulokset heikkenevät keskimäärin 25 prosenttia. Uupunut ei jaksa tehdä työtä niin hyvin ja tehokkaasti kuin osaa.

## Kertaus

Kerrataan vielä.

Työuupumus johtuu useimmiten siitä, että työ on järjestetty huonosti tai johtaminen on huonoa

Virkistyspäivät tai liikuntaedut eivät yksin paranna työhyvinvointia.

Tässä oli Viikon uutinen selkosuomeksi. Kuulemiin!
