# TV | Selkouutiset | keskiviikko 9.7.2025

USA:n aseapu Ukrainalle. Sienten radioaktiivisuus. Uudet liikennemerkit. Sää.

## USA:n aseapu Ukrainalle

Aluksi USA:sta ja sodasta Ukrainassa.

USA lähettää lisää puolustusaseita Ukrainaan. USA:n puolustusministeriö eli Pentagon kertoo, että presidentti Donald Trump on päättänyt lähettämisestä.

Trumpin hallinto on suhtautunut aseapuun vaihtelevasti. Viime viikolla USA kertoi, että se keskeyttää ammustoimituksia Ukrainalle.

Trump ehkä antaa uuden ilmatorjuntajärjestelmän Ukrainalle. Asiasta kertoo amerikkalaislehti The Wall Street Journal.

Trump arvosteli eilen poikkeuksellisen voimakkaasti Venäjän presidenttiä Vladimir Putinia.

Venäjä hyökkäsi Ukrainaan helmikuussa 2022.

## Sienten radioaktiivisuus

Sitten radioaktiivisesta säteilystä.

Säteilyturvakeskus STUK tutkii ruokasienten radioaktiivisuutta. Ydinvoimala räjähti Ukrainan Tšernobylissa vuonna 1986. Maa oli osa Neuvostoliittoa.

Radioaktiiviset aineet levisivät Suomeen sateen ja ilmavirtausten mukana.

Myös Jämsä Keski-Suomessa osui alueelle, johon laskeutui eniten radioaktiivista cesiumia ja jodia.

Cesiumin määrä on edelleen korkein punaisimmilla alueilla. Radioaktiivisuutta on silti niin vähän, että sieniä on turvallista syödä.

STUK pyytää sienestäjiä lähettämään postissa litran tuoreita tai kuivia ruokasieniä.

Näytteitä ei ole aiemmin kerätty näin laajasti. Tähän saakka sienet on ostettu tutkimukseen toreilta.

## Uudet liikennemerkit

Vielä liikenteestä.

Suomessa uusitaan liikennemerkkejä.

Uusi tieliikennelaki tuli voimaan vuonna 2020. Siksi liikennemerkit pitää vaihtaa myös bussipysäkeille, joilla ei enää kulje vuoroja.

Kaikki uudet bussipysäkkien merkit ovat keltamustia. Samalla sinivalkoiset pysäkkimerkit poistuvat.

Suomessa uusitaan liikennemerkkejä.

Työmaapäällikkö Toni Salojoki kertoo, että tänä kesänä vaihdetaan ehkä tuhat merkkiä. Siihen kuluu noin kuukausi.

## Sää

Lopuksi sääennuste.

Huomenna on poutaa.

Idässä on pilvistä, mutta muualla Suomessa paistaa aurinko.

Aurinkoisilla alueilla lämpötila on yli 20 astetta.
