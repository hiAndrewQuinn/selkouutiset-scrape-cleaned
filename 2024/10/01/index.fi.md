# TV \| Selkouutiset \| tiistai 1.10.2024

Lähi-itä. Kaapelitehdas. Kaunokirjoitus. Sää.

## Lähi-itä

Ensin uutinen ulkomailta.

Lähi-idässä on alkanut uusia taisteluja.

Israel on aloittanut maahyökkäyksen naapurimaa Libanoniin. Libanonissa toimii äärijärjestö Hizbollah.

Israel hyökkää nyt juuri Hizbollahia vastaan. Israel sanoo, että Hizbollahin terroristit ovat uhka Israelin turvallisuudelle.

Lähi-idässä on alkanut uusia taisteluja.

Juutalaisen Israelin ja islamilaisen Hizbollahin taistelut ovat viime aikoina voimistuneet. Ne ovat tehneet ilmaiskuja toisiaan vastaan.

Viime viikolla Israelin ilmaiskussa kuoli Hizbollahin johtaja Hassan Nasrallah.

Nyt Israel on siis aloittanut myös maahyökkäyksen Etelä-Libanoniin.

## Kaapelitehdas

Sitten talousuutinen.

Pikkalan kaapelitehtaalla Kirkkonummella menee hyvin.

Tehtaalla valmistetaan merikaapelia.

Sitä tarvitaan merituulivoimaa varten. Merikaapelit kuljettavat merituulivoiman sähköverkkoon.

Maailmalla rakennetaan paljon merituulivoimaa, koska se on puhdasta energiaa. Näin se auttaa taistelussa ilmastonmuutosta vastaan.

Pikkalan kaapelitehtaalla menee hyvin.

Suomalaista osaamista tarvitaan, koska merikaapelien pitää olla kestäviä. Niiden pitää kestää monta kymmentä vuotta jopa 2 kilometrin syvyydessä.

## Kaunokirjoitus

Sitten aiheena kirjoittaminen.

Tämä on kaunokirjoitusta.

Koululaisten ei ole enää pakko opetella kaunokirjoitusta. Kaunokirjoituksen opetus loppui kouluissa 8 vuotta sitten.

Nämä koululaiset kuitenkin haluavat opetella kaunokirjoitusta vapaaehtoisesti. Kaunokirjoitus on näiden koululaisten valinnaisaine.

Tämä on siis kaunokirjoitusta.

Kaunokirjoituksessa kirjaimet ovat kiinni toisissaan, ja kirjaimissa on erilaisia muotoja.

Kaunokirjoitus kiinnostaa koululaisia, koska kaunokirjoitus on monien mielestä kaunista.

(J**asmin Bollström** ja **Isla Inkala**, 4. luokka, Kouvola)

\- Koska se on kaunis kirjoitus ja sitä on kiva kirjottaa.

\- Se on hienoo mun mielestä.

## Keskiviikon sää

Vielä sääennuste.

Sää on suuressa osassa maata poutaista eli sateetonta.

Etelässä sataa ajoittain vettä.

