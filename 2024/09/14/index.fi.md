# Radio \| Uutisviikko selkosuomeksi \| lauantai 14.9.2024

Yle ja Ylen rahat

Uutisviikon aihe on tällä kertaa Yle. Eduskuntapuolueet ovat vihdoin sopineet Ylen rahoista. Ylen käytössä on tulevina vuosina miljoonia euroja vähemmän kuin nyt. Nyt kerromme lisää Ylestä, joka on Suomen julkisen palvelun mediayhtiö.

## Ylen rahat

![Paljonko Yle saa maksaa? Kuva: Derrick Frilund / Yle](https://images.cdn.yle.fi/image/upload/c_crop,h_2483,w_4415,x_99,y_0/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1724059122/39-82757860dda6b8566db)

Poliittiset puolueet ovat sopineet tällä viikolla Ylen rahoista. Puolueet päättivät, että Ylen rahat vähenevät miljoonia euroja.

Ylen rahat vähenevät 2 tavalla. Ylen pitää maksaa valtiolle enemmän veroja kuin ennen. Lisäksi Ylen rahoitusta ei nosteta moneen vuoteen, vaikka kulut nousevat joka vuosi.

Näin Ylen rahat vähenevät yhteensä 66 miljoonaa euroa. Se tarkoittaa, että Ylen tulot vähenevät noin 10 prosenttia.

## Puolueiden neuvottelut

![Eduskuntapuolueet neuvottelivat Ylen rahoista. Kuva: Silja Viitala / Yle](https://images.cdn.yle.fi/image/upload/c_crop,h_3333,w_5926,x_14,y_177/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1726153639/39-134778466e30349d425d)

Yle on julkisen palvelun mediayhtiö. Ylen omistaja on Suomen valtio, ja Ylen rahoista päätetään eduskunnassa. Siksi eduskuntapuolueet neuvottelivat Ylen rahoista.

Puolueiden neuvottelut eivät olleet helpot. Puolueiden Yle-työryhmä kokoontui yli 30 kertaa, ja työ kesti kauemmin kuin suunniteltiin.

Puolueet olivat eri mieltä siitä, kuinka paljon Ylen rahoja pitää vähentää. Erityisesti perussuomalaiset halusi vähentää Ylen rahoja enemmän kuin muut.

Puolueille oli kuitenkin tärkeää, että Yle osallistuu säästöihin. Säästöjä tehdään nyt joka paikassa, koska Suomen rahatilanne on huono.

Ylen toimitusjohtaja Merja Ylä-Anttila sanoo, että Yle haluaa tehdä säästöt niin, että mikään yleisöryhmä ei kärsi säästöistä liikaa.

## Yen tehtävä

![Yle tekee ohjelmia myös vähemmistökielillä, esimerkiksi viittomakielellä. Kuva: Lauri Karo / Yle](https://images.cdn.yle.fi/image/upload/c_crop,h_2437,w_4353,x_0,y_272/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1724845426/39-133997366cf01544dd58)

Ylellä on Suomessa tärkeä tehtävä. Ylen pitää vahvistaa demokratiaa ja suomalaista kulttuuria sekä edistää tasa-arvoa.

Yle tekee ohjelmia radioon, televisioon ja nettiin monilla eri kielillä. Suomen ja ruotsin lisäksi Yle tekee ohjelmia myös vähemmistökielillä.

Tällä viikolla Yle kertoi, että Yle alkaa tehdä uutisia myös arabiaksi ja somaliksi. Näin Yle haluaa parantaa maahanmuuttajien palvelua.

Uutiset arabiaksi ja somaliksi alkavat syyskuun 23. päivä sosiaalisessa mediassa ja Yle Areenassa.

## Kertaus

Uutisviikon aihe oli tällä kertaa Yle. Kerrataan vielä tärkeimmät asiat.

Eduskuntapuolueet ovat sopineet Ylen rahoista.

Ylen rahat vähenevät tulevina vuosina miljoonia euroja.

Yle yrittää tehdä säästöt niin, että mikään yleisöryhmä ei kärsi säästöistä liikaa.

Tämä oli Uutisviikko selkosuomeksi, tavataan taas. Kuulemiin!

