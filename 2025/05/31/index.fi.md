# Radio | Uutisviikko selkosuomeksi | lauantai 31.5.2025

Äidinkielen opetus ammattikouluissa.

Kuuntele

Voit lukea uutiset samanaikaisesti alta.

Uutisviikon aihe on äidinkielen opetus ammattikoulussa. Se on muuttunut paljon.

## Äidinkielen opetus ammattikouluissa

![Tutkija Penni Pietilä hitsaa.](https://images.cdn.yle.fi/image/upload/c_crop,h_3313,w_5890,x_0,y_90/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1745325123/39-1454221680785b1bfadc)

Avaa kuvien katselu

Tutkija Penni Pietilä opetteli itsekin hitsaamaan, koska halusi saada paremman kosketuksen tekniikan alan opintoihin. Kuva: Silja Viitala / Yle

Tällä viikolla Suomessa on puhuttu paljon ammattikouluista. Monet ovat huolissaan opetuksen tasosta.

Tutkija Penni Pietilä seurasi yli sataa äidinkielen oppituntia vuosina 2018–2019. Hän teki aiheesta väitöskirjan. Se vaaditaan tohtorintutkintoon.

Ammattikoulujen opetus muuttui paljon vuonna 2018. Uudistusta sanotaan amisreformiksi.

Pietilä näki paljon ongelmia.

Tutkinnoista tuli osaamisperusteisia. Opiskelija opiskelee vain sellaista, mistä hänellä ei vielä ole osaamista.

Lisäksi opiskelun saa aloittaa milloin vain, myös kesken lukuvuoden.

Koulut saavat itse päättää, kuinka paljon ne opettavat yleisiä aineita. Äidinkieli on sellainen aine.

## Penni Pietilä huomasi ongelmia

![Tutkija Penni Pietilä istuu luokassa.](https://images.cdn.yle.fi/image/upload/c_crop,h_2094,w_3723,x_0,y_997/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1745325012/39-1454213680785ac6484f)

Avaa kuvien katselu

Tutkija Penni Pietilä seurasi yli sataa äidinkielen oppituntia vuosina 2018–2019.  Kuva: Silja Viitala / Yle

Tutkija Penni Pietilä huomasi, että ammattikoulujen opetuksesta tuli sekavaa.

Lukujärjestykset vaihtuivat yllättäen, ja opiskelijat eivät enää opiskelleet samassa ryhmässä.

Äidinkieltä opetettiin paljon vähemmän kuin ennen, ja tavoitteet olivat matalat. Opiskelua ja opettamista oli mahdollisimman vähän.

Eräs opettaja sanoo Pietilän väitöskirjassa, että mitään ei saisi enää opettaa.

## Kieltä vain työelämän tarpeisiin?

![Oppilas vaihtaa autoon jarrupaloja.](https://images.cdn.yle.fi/image/upload/c_crop,h_3510,w_6240,x_0,y_127/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1616406810/39-786686605867935c0a9)

Avaa kuvien katselu

Jotkut ajattelevat, että ammattikoululainen ei tarvitse äidinkielen opetusta. Kuva: Petri Aaltonen / Yle

Pietilä huomasi, että äidinkielen opetuksella on ammattikoulussa enää yksi tavoite: olla hyödyllinen työelämässä.

Opiskelijat harjoittelevat esimerkiksi tarjouspyyntöön vastaamista tai tiedotteen tekemistä.

Laki kuitenkin sanoo, että ammattikoulun pitää valmistaa aktiivisia kansalaisia.

Opiskelijoilla pitää olla myös taidot jatko-opintoihin.

## Ammattikoulu ja sivistys

![Oppikirjoja ja koulutöitä.](https://images.cdn.yle.fi/image/upload/c_crop,h_3375,w_6000,x_0,y_624/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1745325021/39-1454217680785aea753f)

Avaa kuvien katselu

Kaikille ammattikoululaisille esimerkiksi uutisten seuraaminen ei ole helppoa. Kuva: Silja Viitala / Yle

Penni Pietilä sanoo, että sivistys on jopa kirosana ammattikouluissa.

Ihmiset voivat joutua eri puolille yhteiskuntaa, jos osa ei pysty esimerkiksi seuraamaan uutisia tai kirjoittamaan pitkiä tekstejä.

Monet sanovat, että yleissivistävä opetus ei kiinnosta ammattikoululaisia.

Pietilän mielestä kiinnostus on huono mittari. Ei matematiikassa kysytä, ovatko esimerkiksi plus- ja miinuslaskut kiinnostavia.

## Kertaus

Uutisviikon aihe oli ammattikoulujen opetus. Varsinkin äidinkielen opetus on vähentynyt.

Tutkija sanoo, että opetus tähtää liikaa työelämään.

Tässä oli Uutisviikko selkosuomeksi - kuulemiin huomiseen!
