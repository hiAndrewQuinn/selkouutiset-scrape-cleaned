# TV \| Selkouutiset \| maanantai 28.4.2025

Rokotukset. Paavi. Kevään tulo. Sää.

## Rokotuskattavuus

Aluksi aiheena lasten rokotukset.

Suomessa lasten rokotuskattavuus vähenee, kertoo Terveyden ja hyvinvoinnin laitos.

Koko maassa noin 2 prosenttia alle 3-vuotiaista lapsista ei ole saanut yhtään rokotusta.

Erityisen huono tilanne on Keski-Pohjanmaalla. Siellä on suhteessa eniten alle 3-vuotiaita lapsia, joita ei ole rokotettu.

Kun rokotuskattavuus vähenee, epidemioiden riski kasvaa.

Osa vanhemmista haluaa jättää lapset ilman rokotuksia.

Syitä siihen on useita. Vanhemmat voivat esimerkiksi pelätä rokotusten sivuvaikutuksia.

## Paavin viimeinen matka

Sitten asiaa katolisen kirkon johtajasta, paavista.

Roomassa tuhannet ihmiset ovat vierailleet paavi Franciscuksen haudalla. Viikonloppuna haudalle oli pitkät jonot.

Paavi Franciscus kuoli viikko sitten pääsiäismaanantaina. Hänet haudattiin lauantaina.

200 000 ihmistä osallistui hautajaismessuun Vatikaanin Pietarinaukiolla. Mukana oli iso joukko maailman johtajia.

Vatikaanissa on nyt suruaika. Uuden paavin valinta alkaa ehkä ensi viikolla.

## Kevät tulee

Lopuksi uutinen kevään tulosta.

Eteläisessä Suomessa luonto on herännyt kukkimaan etuajassa.

Esimerkiksi Turun seudulla isot valkovuokkoniityt ovat jo kukassa. Tavallisesti valkovuokko kukkii vasta äitienpäivän aikaan toukokuussa.

Eteläisessä Suomessa kasvit ovat heränneet etuajassa. Se johtuu siitä, että maassa ei ole enää lunta. Tumma maa lämpiää nopeasti.

Ylipuutarhuri Simo Laine näyttää, miten ruohosipuli on kasvanut jo syötäväksi asti.

Myös raparperi on jo niin isoa, että pian siitä voi leipoa piirakkaa.

## Tiistain sää

Vielä sääennuste.

Sää kylmenee. Huomenna puhaltaa kylmä tuuli.

Etelässä on vielä lämmintä. Etelässä sataa vähän vettä.

Aurinko paistaa pohjoisessa, mutta lämpötila on matala.

