# TV \| Selkouutiset \| torstai 27.3.2025

Lääkärit. Yle. KAJ. Perjantain sää.

## Lääkäripula

Aluksi uutinen terveydenhuollosta.

Lääkäripula kasvaa.

Hyvinvointialueiden terveyskeskuksista puuttuu noin 500 lääkäriä.

Näin kertoo Kunta- ja hyvinvointialuetyönantajien tutkimus.

Lääkäreitä puuttuu hieman enemmän kuin viime vuonna, eli lääkäripula kasvaa.

Erikoissairaanhoidosta puuttuu noin 550 lääkäriä.

Etenkin psykiatriassa on pulaa lääkäreistä.

Hammaslääkäreitä puuttuu noin 120.

Eniten lääkäripulaa on Itä-Suomessa ja länsirannikolla.

Isoilla paikkakunilla lääkäreitä on melko hyvin.

## Ylen säästöt

Nyt uutinen Ylestä.

Yle vähentää tv- ja radio-ohjelmia. Ohjelmiin tulee myös muutoksia.

Syy on säästöt, joita Ylen pitää tehdä.

Eduskunta on päättänyt, että Ylen pitää säästää 66 miljoonaa euroa vuoteen 2027 mennessä.

Ylen alueradioista poistuvat omat juontajat. Alueiden toimittajat tekevät kuitenkin juttuja alueradioihin.

Radiosta loppuu esimerkiksi urheiluohjelma *Jääkiekkokierros*. Radiosta loppuu myös joitakin musiikkiohjelmia.

Televisio-ohjelmiin *Strömsö* ja *Puoli Seitsemän*, tulee muutoksia.

Ylen toimitusjohtaja **Merja Ylä-Anttila** tietää, että muutokset harmittavat suomalaisia.

*"Tiedostan, että näistä tulee pettymyksiä ja surua, kun se oma mieliohjelma ei jatkukaan."*

Yle vähentää tv- ja radio-ohjelmia säästöjen takia.

## KAJ

Lopuksi kulttuuriuutinen.

Ruotsin euruoviisuedustaja KAJ esiintyi keskiviikkona Helsingissä.

Esiintymispaikka oli Forumin kauppakeskus. Kauppakeskus tuli täyteen ihmisiä.

Suomalainen huumoriyhtye KAJ on nyt suosittu Ruotsissa ja Suomessa.

Yhtye tuli kuuluisaksi, kun se voitti Ruotsin euroviisukarsinnan kappaleella *Bara bada bastu*.

KAJ´ta kysytään paljon esimerkiksi kesän festivaaleille.

Yhtye on sopinut jo Ruotsiin 18 esiintymistä ja Suomeen 15 esiintymistä.

## Perjantain sää

Vielä sääennuste.

Perjantaina sää on pilvinen ja tuulinen.

Etelässä sataa heikkoa vesisadetta.

Pohjoisessa on päivällä poutaa, eli ei sada. Illalla pohjoisessa sataa vähän lunta.

Lämpötila on +2 ja +8 asteen välillä.

