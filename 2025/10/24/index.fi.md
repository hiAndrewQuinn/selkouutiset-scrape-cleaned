# TV | Selkouutiset | perjantai 24.10.2025

Pakotteet Venäjälle. Valtatie 9. Eppu Normaali. Sää.

## Pakotteet Venäjälle

Ensin uutinen ulkomailta.

USA ja EU ovat päättäneet uusista toimista Venäjää vastaan.

USA asetti pakotteita venäläisille öljyfirmoille Lukoilille ja Rosneftille. Valtiot tai muut firmat eivät saa tehdä yhteistyötä Lukoilin ja Rosneftin kanssa.

EU määrää, että nesteytettyä maakaasua ei saa tuoda Venäjältä muihin maihin.

USA ja EU määräävät Venäjälle pakotteita, koska Venäjä jatkaa hyökkäyssotaa Ukrainassa.

## Valtatie 9

Nyt aiheena on maantie.

Valtatie 9 on huonossa kunnossa. Valtatie 9 on Suomen vilkkain sellainen maantie, jossa on 2 ajokaistaa. Tiellä tapahtuu paljon onnettomuuksia.

Tie on huonossa kunnossa Tampereen ja Oriveden välillä Pirkanmaalla. Ihmisten mielestä tiellä on liian vähän ohituspaikkoja. Tien asfaltti on joissakin paikoissa huonokuntoista.

Valtatie 9 on ollut huonossa kunnossa jo kauan, mutta tien kunnostus ei ole alkanut. Rahaministeriö ehdotti tien kunnostukseen rahaa syyskuussa. Hallitus ei silti antanut rahaa tien kunnostukseen.

Valtatie 9 on huonossa kunnossa. Tie kulkee Turusta Pohjois-Karjalan Tohmajärvelle.

## Eppu Normaali

Seuraavaksi musiikkiuutinen.

Pop-yhtye Eppu Normaali lopettaa keikkailun. Yhtyeen viimeinen keikka on ensi kesänä Tampereella.

Laulaja **Martti Syrjä** kertoo, että yhtye lopettaa, vaikka soitto sujuu hyvin:

-Sen takia juuri, kun bändi on aivan loistavassa soittovireessä. Silloin jää paras fiilis siitä bändistä.

Pop-yhtye Eppu Normaali lopettaa keikkailun. Eppu Normaali perustettiin vuonna 1976. Yhtye täyttää siis ensi vuonna 50 vuotta.

## Sää

Vielä sääennuste.

Huomenna lauantaina sää vaihtelee. Lännessä sataa vettä. Myös muualla maassa voi sataa vähän vettä. Lapissa paistaa aurinko.

Lapissa on pakkasta. Muualla maassa lämpötila on 4 ja 11 asteen välillä.
