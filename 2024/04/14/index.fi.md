# Radio \| Uutisviikko selkosuomeksi \| sunnuntai 14.4.2024

Liputtaminen

Uutisviikon aihe on liputtaminen.

Suomessa on keväällä paljon liputuspäiviä. Esimerkiksi tällä viikolla on liputettu kahtena päivänä, maanantaina ja tiistaina. Tiedätkö, minkä takia liputettiin? Kerromme nyt asiasta lisää.

## Liputuspäiviä on ympäri vuoden

![Suomen lipussa on sininen risti valkoisella pohjalla. Kuva: Silja Viitala / Yle](https://images.cdn.yle.fi/image/upload/c_crop,h_2641,w_4695,x_250,y_313/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1608737205/39-7573455fe359db8b2df)

Suomessa on liputuspäiviä ympäri vuoden, mutta erityisen paljon niitä on keväällä.

Esimerkiksi tällä viikolla on liputettu kahdesti. Maanantaina liputettiin, koska oli romanien kansallispäivä. Tiistaina liputettiin taas, koska silloin oli Mikael Agricolan päivä eli suomen kielen päivä.

Melkein kaikkien suomalaistalojen pihalla seisoo lipputanko. Lipputanko on myös monilla kesämökeillä. Kalenterista voi tarkistaa, milloin Suomen lippu nostetaan tankoon.

## Liputuspäiviä on monenlaisia

![Melkein kaikkien suomalaistalojen pihalla on lipputanko. Se löytyy myös monilta kesämökeiltä. Kuva: Yle/Mika Kanerva](https://images.cdn.yle.fi/image/upload/c_crop,h_1728,w_3072,x_0,y_146/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1631200091/39-851963613a23000c5c5)

Suomessa on monenlaisia liputuspäiviä.

Virallisia liputuspäiviä on tavallisesti 7 vuodessa. Silloin ainakin kaikkien valtion virastojen ja laitosten pitää nostaa lippu salkoon.

Virallisia liputuspäiviä ovat esimerkiksi Suomen itsenäisyyspäivä, vappu ja juhannus, äitienpäivä ja isänpäivä.

Virallisten liputuspäivien lisäksi vuodessa on 15 päivää, jolloin on tapana liputtaa. Näinä liputuspäivinä voidaan muistaa monia suomalaisia merkkihenkilöitä ja asioita, joita he edustivat.

![Minna Canthin ja tasa-arvon kunniaksi liputetaan maaliskuun 19. päivä. Kuva: Yle kuvanauha](https://images.cdn.yle.fi/image/upload/c_crop,h_1080,w_1920,x_0,y_0/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1550847598/39-5448875c6fdd3239b31)

Liputtamalla muistetaan esimerkiksi Minna Canthia ja tasa-arvoa, Aleksis Kiveä ja suomalaista kirjallisuutta sekä Jean Sibeliusta ja suomalaista musiikkia.

Myös esimerkiksi Suomen luonnolla, Lapsen oikeuksilla ja Veteraaneilla on oma liputuspäivä.

## Lippu kertoo ilosta tai surusta

![Suruliputuksessa lippu vedetään puolitankoon. Kuva: Derrick Frilund / Yle](https://images.cdn.yle.fi/image/upload/c_crop,h_2610,w_4640,x_0,y_0/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1712150415/39-1265765660d4ac4e4bf3)

Suomessa lipun saa nostaa salkoon myös muulloin kuin liputuspäivänä. Liputtaa voi esimerkiksi omien perhejuhlien kuten syntymäpäivien tai häiden kunniaksi. Liputtaminen on arvokas tapa näyttää iloa.

Liputtamalla osoitetaan myös surua. Kun ihminen kuolee tai talossa vietetään hautajaisia, lippu vedetään surun takia vain puolitankoon.

## Kertaus

Uutisviikon aihe oli liputtaminen. Kerrataan vielä tärkeimmät asiat.

Suomessa on monenlaisia liputuspäiviä. Liputuspäivät voi tarkistaa kalenterista. Myös omien juhlien kunniaksi voi vetää lipun salkoon.

Tämä oli Uutisviikko selkosuomeksi, tavataan taas. Kuulemiin!

Kuuntele myös [Uutisviiikko kesätöistä.](https://yle.fi/a/74-20083518)

