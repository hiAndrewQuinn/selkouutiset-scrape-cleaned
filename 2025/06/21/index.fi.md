# Radio | Uutisviikko selkosuomeksi | lauantai 21.6.2025

Henkilömiinat ja saamelaiskäräjälaki

Kuuntele

Voit lukea uutiset samanaikaisesti alta.

Eduskunta on aloittanut kesäloman. Kansanedustajien loma alkoi juhannukselta, ja se jatkuu syyskuun alkuun asti.

Viimeisessä täysistunnossa ennen kesälomaa eduskunta teki kaksi isoa päätöstä.

Eduskunta päätti, että Suomi eroaa kansainvälisestä sopimuksesta, joka kieltää henkilömiinat.

Eduskunta myös hyväksyi saamelaiskäräjälain uudistuksen.

Nyt kerromme lisää näistä päätöksistä.

## Suomi jättää Ottawan sopimuksen

![Äänestystaulu eduskunnan täysistunnossa.](https://images.cdn.yle.fi/image/upload/c_crop,h_2880,w_5120,x_0,y_205/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1750325035/39-14835926853d7013c4a2)

Avaa kuvien katselu

Eduskunta päätti, että Suomi eroaa Ottawan sopimuksesta. Kuva: Markku Ulander / Lehtikuva

Suomi eroaa kansainvälisestä Ottawan sopimuksesta. Sopimus kieltää henkilömiinojen käytön ja valmistamisen.

Eduskunta äänesti Ottawan sopimuksesta kevään viimeisessä täysistunnossa torstaina. Valtaosa kansanedustajista tuki eroamispäätöstä.

Päätös tarkoittaa sitä, että Suomen puolustusvoimat eli armeija saa jatkossa käyttää henkilömiinoja.

## Henkilömiinat takaisin käyttöön

![Putkimiina kiinni puun rungossa ja sakaramiina kaivettuna osittain maahan.](https://images.cdn.yle.fi/image/upload/c_crop,h_675,w_1199,x_0,y_0/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1732546751/39-138531467446f3244d61)

Avaa kuvien katselu

Putkimiina ja sakaramiina ovat henkilömiinoja.  Kuva: Puolustusvoimat

Ottawan sopimuksen irtisanomisaika on puoli vuotta. Sen jälkeen Suomen armeija voi ottaa henkilömiinat käyttöön.

Henkilömiinat ovat räjähteitä, joita voidaan laittaa maahan tai veteen. Ne räjähtävät, kun ihminen tai ajoneuvo tulee lähelle tai koskettaa niitä.

Henkilömiinat ovat tappaneet ja vahingoittaneet paljon myös tavallisia ihmisiä, kun miinoja on jäänyt maastoon, vaikka sota on jo ohi. Ottawan sopimuksella onkin haluttu suojella siviilejä.

Suomen hallitus on perustellut Ottawan sopimuksesta eroamista sillä, että Suomen turvallisuustilanne on muuttunut.

## Saamen kieli ja äänioikeus

![Saamelaiskäräjien edustajia eduskunnan lehterillä.](https://images.cdn.yle.fi/image/upload/c_crop,h_3287,w_5845,x_0,y_369/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1750160424/39-1482396685153d0dd5e2)

Avaa kuvien katselu

Saamelaiskäräjien edustajat seurasivat lakiuudistuksen käsittelyä eduskunnassa. Kuva: Silja Viitala / Yle

Eduskunta päätti kevään viimeisessä täysistunnossa myös muuttaa saamelaiskäräjälakia.

Saamelaiset ovat alkuperäiskansaa, jonka kotiseutu on Lapissa. Saamelaiskäräjät on saamelaisten oma parlamentti.

Lakiuudistus muuttaa sitä, kuka voi osallistua saamelaiskäräjävaaleihin. Äänioikeus on jatkossa ihmisellä, jolla on edes yksi saamenkielinen lähisukulainen.

## Kertaus

Uutisviikossa kerroimme eduskunnan viimeisistä päätöksistä ennen kesälomaa.

Eduskunta päätti, että Suomi eroaa kansainvälisestä Ottawan sopimuksesta.

Se tarkoittaa, että Suomen armeija voi ottaa taas käyttöön henkilömiinat.

Eduskunta hyväksyi myös saamelaiskäräjälain muutoksen.

Laki muuttuu niin, että äänioikeuden perusteeksi tulee saamen kieli.

Tässä oli Uutisviikko. Tapaamme taas huomenna.
