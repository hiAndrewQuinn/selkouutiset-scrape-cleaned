# Radio \| Uutisviikko selkosuomeksi \| sunnuntai 26.5.2024

Henkirikokset Suomessa

Tässä Uutisviikko selkosuomeksi ja Pertti Seppä. Uutisviikon aihe on tällä kertaa henkirikokset Suomessa. Viikonloppuna Suomessa tapahtui henkirikos, jossa kuoli nuori tyttö. Tytön kuolema on järkyttänyt suomalaisia. Henkirikoksia tapahtuu kuitenkin nykyään vähemmän kuin ennen. Nyt kerromme lisää Suomen henkirikoksista.

## Valkeakosken tapaus

![Kynttilöitä on tuotu paikalle, josta tyttö löydettiin. Kuva: Jorma Vihtonen / Yle](https://images.cdn.yle.fi/image/upload/c_crop,h_3078,w_5472,x_0,y_182/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1716732402/39-12913106653409664a21)

Suomalaisia on järkyttänyt nuoren tytön kuolema. Tyttö kuoli viikonloppuna Valkeakoskella, Etelä-Suomessa.

Tyttö löydettiin kuolleena metsästä. Paikka ei ole kovin kaukana tytön kodista.

Poliisi pidätti tänään sunnuntaina miehen, joka ehkä tappoi tytön. Kyseessä voi siis olla henkirikos.

Henkirikos kohdistuu ihmisen henkeen. Esimerkiksi murha ja tappo ovat henkirikoksia.

Kuollut tyttö oli 15-vuotias. On surullista, että henkirikoksessa kuolee niin nuori ihminen.

Tapaus myös herättää pelkoa monissa nuorissa.

## Henkirikosten määrä

![Henkirikoksia tehdään vähemmän kuin ennen. Kuva: Anu Leena Hankaniemi / Yle, Matias Väänänen / Yle, kuvan editointi: Matias Väänänen / Yle](https://images.cdn.yle.fi/image/upload/c_crop,h_1080,w_1919,x_0,y_0/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1708091207/39-124559265cf66d04696f)

On kuitenkin hyvä muistaa, että henkirikokset ovat vähentyneet.

Viime vuonna Suomessa tehtiin vähemmän henkirikoksia kuin koskaan ennen. Henkirikoksia oli alle 60.

Luku on selvästi pienempi kuin esimerkiksi 30 tai 20 vuotta sitten.

## Suomalaiset henkirikokset

![Suomessa henkirikokset tehdään usein kodeissa. Kuva: Petri Aaltonen / Yle](https://images.cdn.yle.fi/image/upload/c_crop,h_1294,w_2300,x_0,y_248/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1631191007/39-6386245e3980c4896a8)

Rikosylikomisario Pasi Nieminen vahvistaa, että vakava väkivalta on Suomessa vähentynyt.

Suomessa henkirikoksia on tapahtunut paljon väkivaltaisissa ryyppyporukoissa, ja niitä on nykyään vähemmän kuin ennen.

Ryyppyporukoissa juodaan alkoholia yhdessä, ja ilta voi loppua väkivaltaiseen riitaan.

Suomessa henkirikokset tapahtuvat yleensä ihmisten omissa asunnoissa, ja ase on teräase, esimerkiksi veitsi. Tässä Suomi on erilainen kuin esimerkiksi naapurimaa Ruotsi.

Ruotsissa tehdään henkirikoksia usein julkisella paikalla, ja ase on ampuma-ase. Samanlaisia tapauksia ei ole Suomessa ollut.

## Kertaus

Uutisviikon aiheena olivat henkirikokset. Kerrataan vielä tärkeimmät asiat.

Nuori tyttö kuoli viikonloppuna henkirikoksen takia.

Tytön kuolema on järkyttänyt kaikkia.

Henkirikokset ovat kuitenkin Suomessa vähentyneet.

Viime vuonna Suomessa tehtiin henkirikoksia vähemmän kuin koskaan ennen.

*Vielä korjaus: Sanoimme eilisen Uutisviikon kertauksessa, että eurovaalien ennakkoäänestys alkaa 29. kesäkuuta. Oikea päivämäärä on 29. toukokuuta.*

Tämä oli Uutisviikko selkosuomeksi, tavataan taas. Kuulemiin!

[Lue ja kuuntele myös Uutisviikko äänestämisestä eurovaaleissa.](https://yle.fi/a/74-20090541)

