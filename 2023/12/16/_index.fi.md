Radio \| Selkouutiset \| lauantai 16.12.2023
--------------------------------------------

Itäraja. Koirarekisteri. Liikunta- ja kulttuurietu. Pörssisähkö. Sää.

### Itärajan sulku

![Pääministeri Petteri Orpo oli lauantaina vieraana Ylen Ykkösaamu ohjelmassa. Kuva: Petteri Sopanen / Yle](https://images.cdn.yle.fi/image/upload/c_crop,h_2244,w_3990,x_8,y_215/ar_1.7777777777777777,c_fill,g_faces,h_675,w_1200/dpr_1.0/q_auto:eco/f_auto/fl_lossy/v1702715024/39-1216651657d5e18a95c4)

Hallitus valmistelee uusia toimia itärajan tilanteen takia. Suomi avasi itärajan torstaina. Venäjä alkoi heti lähettää turvapaikanhakijoita Suomeen. Siksi Suomi sulki rajan taas perjantaina.

Pääministeri **Petteri Orpo** sanoo, että nykyinen tilanne ei ole hyvä, jos raja avataan ja suljetaan vuorotellen. Orpo sanoo, että hallitus valmistelee uusia toimia, joilla voidaan pysäyttää turvapaikanhaku itärajalla. Itärajalla voidaan ehkä ottaa käyttöön turvapaikkahakemusten pikakäsittely.

Pääministeri Orpo arvioi, että Venäjän toiminta on hybridihyökkäys Suomea ja Euroopan unionia vastaan. Pääministeri Petteri Orpo puhui asiasta Ylen ykkösaamu ohjelmassa lauantaina.

### Koirarekisteri

![Kaikki koirat pitää rekisteröidä koirarekisteriin. Kuva: Petteri Sopanen / Yle](https://images.cdn.yle.fi/image/upload/c_crop,h_2234,w_3973,x_0,y_366/ar_1.7777777777777777,c_fill,g_faces,h_675,w_1200/dpr_1.0/q_auto:eco/f_auto/fl_lossy/v1702045024/39-1213023657323ea99d24)

Suomalaiset ovat ilmoittaneet uuteen koirarekisteriin vain vähän koiria. Kaikki koirat pitää rekisteröidä vuoden loppuun mennessä. Aikaa on enää noin 2 viikkoa. Rekisteröinnin voi tehdä netissä.

Suomalaiset ovat ilmoittaneet koirarekisteriin vain 140 000 koiraa. Suomessa on noin 800 000 koiraa.

Koirarekisterin tarkoitus on vähentää pentutehtailua eli sitä, että pentuja teetetään paljon myyntiin vain rahan takia.

### Liikunta- ja kulttuuriedut

![Liikuntaedulla voi käydä esimerkiksi kuntosalilla. Kuva: Jari Kärkkäinen / Yle](https://images.cdn.yle.fi/image/upload/c_crop,h_4608,w_8192,x_0,y_405/ar_1.7777777777777777,c_fill,g_faces,h_675,w_1200/dpr_1.0/q_auto:eco/f_auto/fl_lossy/v1694777243/39-117265665043f1d06df2)

Suomalaisilla jää käyttämättä paljon työpaikkojen liikunta- ja kulttuurietuja. Monet firmat antavat työntekijöille liikunta- ja kulttuuriseteleitä. Etu on työntekijälle verovapaata.

Firmat jakavat liikunta- ja kulttuuriseteleitä noin 400 miljoonan euron arvosta vuodessa. Etuja jää käyttämättä kymmeniä miljoonia euroja. Näin kertovat firmat, jotka välittävät liikunta- ja kulttuurisetelit firmoilta ihmisille. Firmat sanovat, että ihmiset eivät aina tiedä, että heillä on käytettävissä etuja.

Liikunta- ja kulttuurisetelit pitää käyttää vuoden loppuun mennessä.

### Sähkön hinta

![Monet pörssisähköasiakkaat pesevät esimerkisi pyykkiä silloin, kun sähkö on halpaa. Kuva: Nicole Hjelt / Yle](https://images.cdn.yle.fi/image/upload/c_crop,h_3375,w_6000,x_0,y_125/ar_1.7777777777777777,c_fill,g_faces,h_675,w_1200/dpr_1.0/q_auto:eco/f_auto/fl_lossy/v1702308686/39-1213985657728e08b02d)

Pörssisähkö on taas halpaa. Sähkön hinta laskee lauantain ja sunnuntain välisenä yönä negatiiviseksi.

Pörssisähkö on halpaa myös koko sunnuntain. Sunnuntaina sähkön keskihinta on vain noin 0,5 senttiä kilowattitunnilta.

Myös lauantaina pörssisähkön hinta on ollut selvästi halvempi, kuin mitä se on ollut aiemmin tällä viikolla.

### Sää

![Sunnuntaina suuressa osassa maata paistaa aurinko.](https://images.cdn.yle.fi/image/upload/c_crop,h_1080,w_1919,x_0,y_0/ar_1.7777777777777777,c_fill,g_faces,h_675,w_1200/dpr_1.0/q_auto:eco/f_auto/fl_lossy/v1702742300/39-1216705657dc8fb0fbe5)

Yöllä pohjoisessa ja idässä sataa lunta. Lännessä ja etelässä sataa vettä ja räntää.

Sunnuntaina koko maassa on poutaa eli ei sada. Pohjoisessa on pilvistä, muualla paistaa sunnuntaina aurinko.

Lämpötila on +4 ja -5 asteen välillä. Lämpimintä on etelässä ja kylmintä on pohjoisessa.
