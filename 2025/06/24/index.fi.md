# TV | Selkouutiset | tiistai 24.6.2025

Naton huippukokous. Ylen toimitusjohtaja. Lasten kesäleirit. Sää.

## Naton huippukokous

Ensin uutinen ulkomailta.

Hollannissa alkaa tänään tiistaina sotilasliitto Naton huippukokous. Kokous on Haagin kaupungissa ja kestää 2 päivää.

Nato-maat aikovat käyttää enemmän rahaa puolustukseen kuin aikaisemmin. Nato päättää asiasta Hollannin huippukokouksessa. Suomi on sitä mieltä, että Suomen ja muiden Nato-maiden pitää nostaa puolustusmenoja.

Hollannissa alkaa Naton huippukokous. Suomesta kokoukseen osallistuvat presidentti Alexander Stubb, puolustusministeri Antti Häkkänen ja ulkoministeri Elina Valtonen.

## Marit af Björkesten Ylen toimitusjohtajaksi

Seuraava aihe on Yle.

Ylen uusi toimitusjohtaja on Marit af Björkesten.

Marit af Björkesten on tehnyt töitä Ylessä 13 vuotta. Hän on ollut esimerkiksi Svenska Ylen johtaja.

Ylen toimitusjohtaja vaihtuu, koska Merja Ylä-Anttila jää eläkkeelle syksyllä. Ylen toimitusjohtajan valitsi Ylen hallitus.

## Lasten kesäleirit

Nyt aiheena ovat lasten kesäleirit.

Lasten kesäleirit ovat lyhyempiä kuin ennen.

Moni lapsi lähtee kesällä pois kotoa leirille. Leirillä lapset esimerkiksi urheilevat, uivat ja viettävät aikaa yhdessä.

Seinäjokelaiset 9-vuotiaat Varpu Haapala ja Veera Ikola ovat Kessulan kesäleirillä.

Toimittaja Riia Hantula:

*-Jos tulee ikävä kotiin, niin miten sitten toimitaan?*

Varpu Haapala:

*-Voi sanoa aikuiselle, se voi vähän auttaa.*

Toimittaja Riia Hantula:

*-Aiotko tulla uudestaa leirille?*

Veera Ikola:

*-Aion tulla, koska leirit on niin kivoja!*

Toimittaja Riia Hantula:

*-Mikä täällä on kivaa?*

Veera Ikola:

*-Kun saa käydä uimassa ja saa paljon uusia kavereita.*

Lasten kesäleirit ovat lyhyempiä kuin ennen. Leirit kestävät yleensä alle 5 päivää. Vielä 1980-luvulla lasten ja nuorten kesäleirit kestivät usein viikon tai 2 viikkoa.

## Sää

Vielä sääennuste.

Sää on sateinen. Suuressa osassa Suomea sataa vettä myös keskiviikkona. Lämpötila on päivällä noin 15 astetta.
