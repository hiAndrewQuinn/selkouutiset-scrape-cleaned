# TV \| Selkouutiset \| keskiviikko 4.9.2024

Budjetti. Veroja ja säästöjä. Piispasen mitali. Torstain sää.

## Budjetti valmis

Ensin uutinen valtion rahoista.

Hallitus on kertonut, mikä on Suomen valtion rahatilanne ensi vuonna.

Hallitus esitteli ensi vuoden budjetin eilen. Budjetissa hallitus on suunnitellut valtion ensi vuoden tulot ja menot.

Suomen valtio saa ensi vuonna tuloja noin 77 miljardia euroa, mutta menoja on paljon enemmän. Valtio käyttää rahaa noin 89 miljardia euroa.

Valtion on siis pakko ottaa uutta velkaa yli 12 miljardia euroa.

Hallitus on siis kertonut, mikä on Suomen valtion rahatilanne ensi vuonna.

Rahaministeri Riikka Purra sanoo, että rahaa menee erityisesti sosiaali- ja terveyspalveluihin. Yksi syy siihen on se, että vanhusten määrä kasvaa.

## Veroja ja säästöjä

Jatketaan valtion rahatilanteesta.

Hallitus haluaa, että Suomen velan kasvu pysähtyy. Siksi valtio nostaa veroja ja tekee säästöjä.

Tämä näkyy suurissa ja pienissä asioissa. Esimerkiksi karkkien ja makeisten hinnat nousevat, kun niiden vero nousee ensi vuonna.

Myös siivouksen ja hoivatyön tilaaminen kotiin kallistuu. Lasku kotityöstä pienentää asiakkaan veroja ensi vuonna vähemmän kuin nyt.

Valtio saa säästöjä, kun hallitus esimerkiksi vähentää ammatillisen koulutuksen rahoja. Hallitus kuitenkin lupaa, että säästöjä ei tehdä nuorten perustutkintokoulutukseen.

Hallitus haluaa, että Suomen velan kasvu pysähtyy.

Hallitus antaa kuitenkin lisää rahaa erityisesti turvallisuuteen. Siksi armeija ja poliisi saavat lisää rahaa.

## Piispaselle hopeamitali

Sitten urheilua.

Tässä on Suomen ensimmäinen mitali Pariisin paralympialaisista.

Toni Piispanen sai hopeamitalin ratakelauksessa eilen. Hän oli toinen 200 metrin matkalla.

Piispasen hopea on Suomen ensimmäinen mitali Pariisin paralympialaisissa.

Paralympialaiset jatkuvat sunnuntaihin asti.

## Torstain sää

Vielä sääennuste.

Lapissa tulee sadekuuroja. Muualla on poutaista ja aurinkoista.

Lämpötila on maan etelä- ja keskiosissa noin 25 astetta. Lapissa lämpötila jää 20 asteen alapuolelle.

