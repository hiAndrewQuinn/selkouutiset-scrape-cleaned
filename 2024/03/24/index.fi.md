# Radio \| Uutisviikko selkosuomeksi \| sunnuntai 24.3.2024

Hoitajien aika potilaille

Uutisviikon aihe on tällä kertaa hoitajien aika potilaille. Hyvään hoitoon kuuluu, että hoitajilla on riittävästi aikaa potilaille.

Tutkimus kertoo, että hoitajilla kuluu paljon aikaa muihin töihin kuin potilaiden hoitoon.

Uutisviikko kertoo nyt siitä, miten hoitoaikaa tutkittiin uudella tavalla, ja mihin hoitajien aika kuluu.

## Hoitoajan uusi tutkimusmenetelmä

![Älypuhelin tunnistaa, kuinka kauan hoitaja on potilaan luona. Kuva: Silja Viitala / Yle](https://images.cdn.yle.fi/image/upload/c_crop,h_3195,w_5680,x_0,y_524/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1710319962/39-125690865f167a8a41be)

Tampereen yliopistollinen sairaala teki tutkimuksen hoitajien ajasta potilaan luona. Aikaa mitattiin uudella tavalla. Potilaille annettiin ranneke ja hoitajille annettiin älypuhelin.

Hoitajan älypuhelin tunnistaa potilaan rannekkeen, kun hoitaja on potilaan luona. Näin älypuhelin kerää tietoa, kuinka kauan hoitaja on eri potilaiden luona.

Tutkimuksessa selvisi, että hoitotyön osuus oli 22-40 prosenttia hoitajan työajasta. Hoitotyön aika vaihtelee sairaalan eri osastoilla, koska osastot ovat erilaisia.

Hoitajan puhelin kerää myös tietoa, kun hoitaja on sairaalan kansliassa. Kansliassa hoitaja kirjaa potilaiden tietoja. Tutkimuksessa selvisi, että kansliatöihin kuluu jopa 40 prosenttia hoitajien ajasta.

## Hoitajien kansliatyöt

![Kansliassa hoitajat kirjaavat potilaiden tietoja. Esimerkiksi verenpainemittauksen tulokset ja kuumeenmittauksen tulokset kirjataan aina sairaalan tietojärjestelmään. Kuva: Silja Viitala / Yle](https://images.cdn.yle.fi/image/upload/c_crop,h_3284,w_5839,x_15,y_187/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1710319941/39-125690565f167a759648)

Kansliatöissä hoitajat kirjaavat potilaiden tutkimustuloksia ja muita tietoja. Hoitajat kirjaavat potilaan tietoja myös aina, kun osastolle tulee uusi potilas tai kun osastolta lähtee pois potilas.

Kirjattavia asioita on paljon. Kaikkia tietoja ei tarvita kaikkien potilaiden hoidossa. Siksi kirjaaminen turhauttaa välillä hoitajia.

Hoitajat sanovat, että kansliatöiden määrä on kasvanut koko ajan, koska kirjaamisvelvollisuuksia ja tietojärjestelmiä on tullut paljon lisää. Tutkimuksessa selvisi, että kansliatyö kuormittaa monien hoitajien jaksamista enemmän kuin potilastyö.

Tutkimus tehtiin Tampereen yliopistollisessa sairaalassa viime kesänä ja syksynä. Tutkimukseen osallistui yhteensä 90 hoitajaa.

## Kertaus

Uutisviikon aihe oli hoitajien aika potilaille. Hoitajien aikaa on tutkittu uudella tavalla.

Tutkimuksessa selvisi, että hoitajilla kuluu paljon aikaa kansliatöihin. Siksi hoitajien aika potilaiden luona on vähentynyt. Kansliatyöt myös kuormittavat monia hoitajia enemmän kuin potilastyö.

Uusi tutkimusmenetelmä voi ehkä auttaa sairaaloita suunnittelemaan paremmin hoitajien työtä.

Tämä oli Uutisviikko selkosuomeksi, tavataan taas. Kuulemiin!

