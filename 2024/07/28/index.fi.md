# Radio \| Uutisviikko selkosuomeksi \| sunnuntai 28.7.2024

Coldplay-yhtye Helsingissä

Uutisviikon aiheena on Coldplay-yhtyeen Helsingin vierailu. Yhtye esiintyy neljänä iltana Helsingin Olympiastadionilla, ja kaikki konsertit ovat loppuunmyytyjä.

Coldplayn vierailu on Suomen kaikkien aikojen suurin konserttitapahtuma.

Nyt kerromme lisää Coldplayn Helsingin vierailusta.

## Huippusuosittu yhtye

![Coldplay esiintyy Helsingin Olympiastadionilla neljänä iltana. Kuva: Lauri Karo / Yle](https://images.cdn.yle.fi/image/upload/c_crop,h_2889,w_5137,x_0,y_0/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1722153964/39-132434666a54c55c5b47)

Brittiläinen Coldplay on yksi maailman suosituimmista yhtyeistä. Yhtyeen musiikki on sekoitus pop- ja rockmusiikkia.

Bändin tunnetuimpia kappaleita ovat esimerkiksi A Sky Full of Stars, The Scientist ja Viva La Vida. Tässä yksi ensimmäisistä hiteistä, Yellow.

Coldplay on myynyt kymmeniä miljoonia levyjä, voittanut musiikkialan palkintoja, ja sen konsertit saavat stadionit täyteen joka puolella maailmaa.

## Ensimmäinen Suomen vierailu

![Chris Martin on Coldplayn laulaja. Kuva: Lauri Karo / Yle](https://images.cdn.yle.fi/image/upload/c_crop,h_2921,w_5194,x_0,y_167/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1722126111/39-132439966a58a3155043)

Coldplay esiintyy nyt Suomessa ensimmäistä kertaa. Helsingin Olympiastadion on myyty täyteen neljänä iltana. Bändiä katsomaan on siis menossa yhteensä 170 000 ihmistä.

Ensimmäinen keikka oli eilen lauantaina, toinen tänään sunnuntaina ja seuraavat kaksi tiistaina ja keskiviikkona. Esimerkiksi lauantaina myös Olympiastadionin ulkopuolella nurmikoilla ja kallioilla istui satoja ihmisiä kuuntelemassa konserttia.

## Helsinki on nyt Coldsinki

![Värikkäät pallot pomppivat yleisön joukossa täpötäydellä Olympiastadionilla. Kuva: Lauri Karo / Yle](https://images.cdn.yle.fi/image/upload/c_crop,h_2831,w_5034,x_0,y_0/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1722161547/39-132440766a5924d59213)

Helsingin kaupunki odottaa, että Coldplayn vierailu tuo kaupunkiin reippaasti rahaa. Kymmenet tuhannet konserttivieraat tarvitsevat majoitusta, ruokaa ja muita palveluja. Kaupunki uskoo, että he kuluttavat rahaa jopa kymmeniä miljoonia euroja.

Helsinki haluaa myös tehdä kaupunkia tunnetuksi suositun yhtyeen avulla. Sosiaalisessa mediassa Helsinki on vaihtanut nimeä bändin vierailun ajaksi. Helsinki on nyt Coldsinki.

![Kuva: Helsingin kaupunki](https://images.cdn.yle.fi/image/upload/c_crop,h_1365,w_2428,x_0,y_149/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1722163716/39-132444466a621aa8688b)

## Kertaus

Uutisviikon aihe oli Coldplayn Helsingin vierailu. Kerrataan vielä tärkeimmät asiat.

Huippusuosittu yhtye Coldplay vierailee nyt Helsingissä ensimmäistä kertaa. Kaikkiaan 170 000 ihmistä on ostanut lipun Olympiastadionin konsertteihin.

Helsingin kaupunki odottaa, että konserttivieraat tuovat kaupunkiin kymmeniä miljoonia euroja.

Tämä oli Uutisviikko selkosuomeksi, tavataan taas. Kuulemiin!

