# TV | Selkouutiset | maanantai 28.7.2025

Tullisopu. Hukkumiset. Jalkapallo. Sää

## EU ja USA sopuun tulleista

Ensin uutinen Euroopan unionin ja USA:n kauppasopimuksesta.

EU ja USA tekivät eilen uuden kauppasopimuksen.

Sopimuksessa USA voi laittaa isoja tullimaksuja tavaroille, joita tuodaan EU:sta USA:han.

Kun EU:ssa tehtyjä tavaroita tuodaan USA:han, niistä pitää maksaa 15 prosentin tullimaksu.

EU:n alumiinista ja teräksestä pitää maksaa USA:ssa jopa 50 prosentin tullimaksu.

EU:ssa tehdyistä tavaroista voi tulla tosi kalliita USA:ssa.

EU ei kuitenkaan vaadi tullimaksuja tavaroista, jotka tuodaan USA:sta.

EU ja USA tekivät eilen kauppasopimuksen.

## Viikonloppuna 11 ihmistä hukkui

Sitten uutinen hukkumisista.

Suomessa hukkui viikonloppuna paljon ihmisiä.

Perjantaina, lauantaina ja sunnuntaina hukkui yhteensä ainakin 11 ihmistä.

Kolme nuorta miestä hukkui Kalajoen Hiekkasärkillä perjantaina. He olivat syntyneet vuosina 2008 ja 2009.

Nuoret olivat uimassa, kun he katosivat veteen. Yksi nuorista löytyi vasta lauantaina.

Kalajoen ranta on äkkisyvä eli matala vesi muuttuu yllättäen tosi syväksi.

Perjantaina Lahdessa hukkui 10-vuotias poika, joka oli rannalla kavereiden kanssa.

Espoossa hukkui 20-vuotias mies, joka oli hypännyt laiturilta veteen.

Myös monta vanhempaa ihmistä hukkui viikonloppuna.

Sisäministeriön pelastusylijohtaja Kimmo Kohvakka sanoo, että kaikki tapaukset ovat surullisia.

Kohvakka sanoo, että uimataito on tosi tärkeä asia.

Viikonloppuna hukkui ainakin 11 ihmistä.

## Englanti voitti jalkapallon EM-kultaa

Lopuksi uutinen jalkapallosta.

Englanti voitti jalkapallon naisten Euroopan mestaruuden.

Englanti voitti finaalissa Espanjan.

Peli oli tosi tiukka. Englanti voitti rangaistuspotkukilpailussa.

Espanja oli ennakkosuosikki. Se johti aluksi peliä.

Englanti voitti jalkapallon naisten Euroopan mestaruuden.

## Sää voi olla sateista

Vielä sääennuste.

Lännessä ja pohjoisessa on tänään sade- ja ukkoskuuroja.

Sadetta voi tulla paljon. Ukkosen aikana voi olla kova tuuli.

Idässä on aurinkoisinta ja lämpimintä.
