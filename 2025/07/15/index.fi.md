# TV | Selkouutiset | tiistai 15.7.2025

USA:n aseapu. Työttömyys. Itä-Suomen turismi. Sää.

## USA:sta aseita Ukrainalle

Ensin uutinen Yhdysvaltojen aseavusta Ukrainalle.

Yhdysvaltojen presidentti Donald Trump lupaa, että Yhdysvallat toimittaa aseita Ukrainalle.

Yhdysvallat ei anna aseita ilmaiseksi. Sotilasliitto Nato maksaa aseet.

Ukraina saa Yhdysvalloista ainakin Patriot-ohjusjärjestelmiä. Ukraina torjuu ohjuksilla Venäjän hyökkäyksiä.

Presidentti Trump sanoi eilen, että hän ei pidä Venäjän presidentin Vladimir Putinin toimista.

Trumpin mukaan Putin puhuu kauniisti, mutta sitten tämä pommittaa kaikkia.

Trump myös uhkasi Venäjää kovilla tullimaksuilla, jos sota Ukrainassa ei lopu pian.

Yhdysvallat lupaa toimittaa Ukrainalle aseapua.

## Työttömyys pitenee

Seuraavaksi uutinen työttömyydestä.

Työttömien on aiempaa vaikeampaa saada työtä. Työnhaku kestää nyt keskimäärin 1,5 vuotta.

Sonja Gustafsson on hakenut töitä yli vuoden. Hän on hakenut noin 200 työpaikkaa.

Gustafsson ei ole saanut töitä, vaikka hän on korkeasti koulutettu ja työskennellyt myös ulkomailla.

Työttömien on nyt aiempaa vaikeampaa saada töitä.

## Itä-Suomi haluaa turisteja

Lopuksi uutinen matkailusta.

Itä-Suomeen halutaan lisää ulkomaalaisia turisteja.

Monet Itä-Suomen matkailuyritykset ovat vaikeuksissa, koska alueelle ei tule enää venäläisiä turisteja.

Turisteja houkutellaan nyt Keski-Euroopasta, mutta se on vaikeaa. Esimerkiksi saksalainen matkanjärjestäjä perui tilauslennot Savonlinnaan, koska matkoja myytiin niin vähän.

Moni yritys on joutunut lopettamaan toimintansa, kertoo Visit Finlandin projektipäällikkö Susanna Markkola:

– Yritykset on aika kovilla jo. Lopettamisiakin on nähty ja mennään aika ohuella.

Itä-Suomeen halutaan lisää ulkomaalaisia turisteja.

## Sää on aurinkoista

Vielä sääennuste.

Keskiviikkona paistaa aurinko.

Keski-Suomessa voi sataa vähän. Muualla ei sada.

Lämpötila on 20–30 astetta.
