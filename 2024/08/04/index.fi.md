# Radio \| Uutisviikko selkosuomeksi \| sunnuntai 4.8.2024

Joulupukki kesällä

Tässä Uutisviikko selkosuomeksi ja Pertti Seppä. Uutisviikon aihe on tällä kertaa Joulupukki. Monet turistit Suomesta ja ulkomailta matkustavat Rovaniemelle, koska he haluavat tavata Joulupukin. Näin on myös kesällä. Nyt kerromme lisää Lapin matkailusta ja Joulupukin kesävieraista.

## Joulupukki ja kesä

![Joulupukin pajakylä on auki myös kesällä. Kuva: Sari Pöyhönen / Yle](https://images.cdn.yle.fi/image/upload/c_crop,h_2268,w_4032,x_0,y_671/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1722173560/39-132447966a6478973d84)

Joulupukki ottaa vastaan vieraita Rovaniemellä, Lapissa. Näin on vuoden jokaisena päivänä, myös kesällä.

Kesällä Joulupukin luona vierailee noin 200 perhettä tai ryhmää joka päivä. Joskus paikalle tulee vaikka 5 turistibussia samaan aikaan, mutta joskus on taas hiljaisempaa, kertoo Veera Kunnari Joulupukin kammarin asiakaspalvelusta.

![Veera Kunnari tekee töitä Joulupukille. Kuva: Sari Pöyhönen / Yle](https://images.cdn.yle.fi/image/upload/c_crop,h_2268,w_4032,x_0,y_644/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1722172714/39-132447366a6447ae38d6)

Kunnari sanoo, että Joulupukki kiinnostaa ulkomaalaisia turisteja myös kesällä. Joulutunnelma keskellä kesää on jännää ja vähän outoa, mutta kiinnostavaa.

## Joulupukki ja talvi

![Talvella Joulupukin pajakylässä on ruuhkaa. Kuva: Jyri Tynkkynen / Yle](https://images.cdn.yle.fi/image/upload/c_crop,h_556,w_986,x_34,y_0/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1703853918/39-1221499658ebeff701b4)

Rovaniemellä käy joka vuosi yli 500 000 turistia. Suurin osa heistä tulee talvella.

Talvella Joulupukin luona käy monta tuhatta vierasta päivässä. Silloin Joulupukin pajakylässä on ruuhkaa.

Viime jouluna Joulupukin pajakylässä jaettiin vuoronumeroita ihmisille, jotka halusivat tavata Joulupukin. Oli kuitenkin päiviä, kun Joulupukki ei ehtinyt tavata kaikkia vieraita.

Turistit ovat palanneet Lappiin korona-ajan jälkeen. Rovaniemellä ja muualla Lapissa käy taas paljon turisteja esimerkiksi Aasiasta. Heille Joulupukin tapaaminen on usein matkan paras hetki.

## Joulupukki ja kuuluisa vieras

![Eleanor Roosevelt. Kuva: Wikimedia commons](https://images.cdn.yle.fi/image/upload/c_crop,h_529,w_940,x_0,y_235/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1531491201/39-4982495b48b359bfd6a)

Matkailu alkoi kehittyä Rovaniemellä pian toisen maailmansodan jälkeen.

Vuonna 1950 Eleanor Roosevelt vieraili Suomessa. Hän oli USA:n entisen presidentin Franklin D. Rooseveltin vaimo.

Matkalla rouva Roosevelt edusti YK:ta eli Yhdistyneitä kansakuntia, jolta Suomi sai apua sodan jälkeen.

Eleanor Roosevelt kävi myös Rovaniemellä, ja siellä hän tapasi tietysti myös Joulupukin.

## Kertaus

Uutisviikon aihe oli Joulupukki ja Lapin matkailu kesällä. Kerrataan vielä tärkeimmät asiat.

Joulupukin pajakylään Rovaniemelle matkustaa paljon turisteja myös kesällä.

Kesällä Joulupukin luona vierailee noin 200 perhettä tai ryhmää päivässä, mutta samanlaista ruuhkaa kuin talvella ei ole.

Joulutunnelma kesän keskellä kiinnostaa erityisesti ulkomaalaisia.

Ensimmäinen kuuluisa vieras Joulupukin luona oli USA:n entisen presidentin vaimo Eleanor Roosevelt. Hän tapasi Joulupukin vuonna 1950.

Tämä oli Uutisviikko selkosuomeksi, tavataan taas. Kuulemiin!

