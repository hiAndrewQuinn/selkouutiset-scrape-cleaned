TV \| Selkouutiset \| maanantai 19.2.2024
=========================================

Navalnyin kuolema. Lakkokysely. Ampumaradat. Sää.

Navalnyin kuolema
-----------------

Aluksi uutinen Venäjältä.

Venäjällä yli 100 ihmistä on tuomittu vankeuteen, koska he osallistuivat oppositiopoliitikko Aleksei Navalnyin muistotilaisuuksiin.

Tuomioistuinten virallisista ilmoituksista selviää, että tuomituille on määrätty noin 2 viikkoa vankeutta.

Satoja ihmisiä otettiin kiinni Navalnyin muistotilaisuuksissa viikonloppuna. Ihmiset toivat kukkia Navalnyin muistoksi kymmenissä kaupungeissa eri puolilla Venäjää.

Aleksei Navalnyi kuoli perjantaina vankilassa Siperiassa. Navalnyi oli presidentti Vladimir Putinin vastustaja.

Nalnyin virallista kuolinsyytä ei ole vielä kerrottu.

Poliittiset lakot
-----------------

Sitten asiaa kotimaan lakoista.

Yli puolet suomalaisista hyväksyy poliittiset lakot, joilla vastustetaan hallituksen työmarkkinauudistuksia.

Ylen kyselyssä lakot hyväksyy noin 60 prosenttia suomalaisista. Noin 30 prosenttia ei hyväksy lakkoja.

Runsaat 60 prosenttia vastaajista on myös tyytymätön hallituksen toimintaan työmarkkinoiden uudistamisessa. Tyytyväisiä on noin 30 prosenttia.

Ylen kyselyssä suurin osa suomalaisista piti tärkeänä sitä, että hallitus, työnantajat ja työntekijät sopivat uudistuksista yhdessä.

Ampumaradat
-----------

Sitten kerromme ampumaradoista.

Hallitus haluaa Suomeen lisää ampumaratoja.

Suomessa on nyt noin 700 ampumarataa, joita yhdistykset ylläpitävät.

Radoilla on tungosta, sillä ampumaharrastajien määrä on kasvanut. Samoilla radoilla harjoittelevat esimerkiksi metsästäjät, ampumaurheilijat ja ihmiset, jotka harrastavat maanpuolustusta.

Hallitus haluaa lisätä ampumaratojen määrää niin, että niitä on lähivuosina jo 1000.

Tiistain sää
------------

Vielä sääennuste.

Huomenna aurinko paistaa Lapissa. Maan keskiosassa sataa vähän lunta. Etelässä on pilvistä ja poutaa.

Lämpötila vaihtelee enimmäkseen 0 ja -10 asteen välillä.

