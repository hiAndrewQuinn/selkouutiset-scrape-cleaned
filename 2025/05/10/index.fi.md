# Radio \| Uutisviikko selkosuomeksi \| lauantai 10.5.2025

Jauhelihapula

## Jauhelihapula

Uutisviikon aihe on tällä kertaa jauhelihapula.

Jauhelihaa käytetään monissa ruoissa. Se on tärkeä raaka-aine kotitalouksille.

Jauhelihasta on tullut pulaa kaupoissa.

Jauhelihapula voi jatkua monta kuukautta.

Kerromme nyt lisää jauhelihapulasta ja sen syistä.

![Jauhelihasta on pulaa kaupoissa. Kuva: Maija Tuunila / Yle](https://images.cdn.yle.fi/image/upload/c_crop,h_2268,w_4031,x_0,y_0/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1744180293/39-144799467f6123bef11e)

## Kaupat

Naudan jauhelihan kysyntä on kasvanut tänä vuonna.

Monet ihmiset ovat huomanneet kaupassa, että jauhelihapaketteja on hyllyssä vain vähän tai että ne ovat loppu.

Pula naudan jauhelihasta on lisännyt muiden jauhelihojen, esimerkiksi kanan ja porsaan jauhelihan kysyntää.

Siksi myös niistä on tullut pulaa.

## Lehmien väheneminen

Syy jauhelihapulaan on lehmien väheneminen.

Maa ja metsätaloustuottajien järjestö MTK sanoo, että lehmien määrä on vähentynyt jo pitkään.

Lehmiä on jalostettu ja niiden maidontuotanto on kasvanut paljon.

Yhdestä lehmästä saadaan nykyään noin kaksi kertaa niin paljon maitoa kuin ennen. Siksi maatiloilla on lehmiä vähemmän kuin ennen.

Koska lehmien määrä on vähentynyt, niitä tulee myös lihafirmoihin vähemmän kuin ennen.

![Lehmiä navetassa. Kuva: Janne Lindroos / Yle](https://images.cdn.yle.fi/image/upload/c_crop,h_2843,w_5054,x_0,y_0/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1737650623/39-1411161679270b9bb698)

## Kannattavuus

Toinen syy lehmien vähenemiseen on huono kannattavuus.

Maitolehmien lisäksi tiloilla on lihanautoja eli lehmiä, joita kasvatetaan lihan takia.

MTK sanoo, että lihanautojen pitäminen on kannattanut huonosti jo monta vuotta.

MTK sanoo, että lihanautojen tuottajahinta on Suomessa pienempi kuin monissa muissa Euroopan maissa.

Naudanlihan hinta on noussut muualla Euroopassa yli vuoden ajan, mutta Suomessa hinta on pysynyt melko tasaisena.

## Kotitaloudet ja lounasravintolat

Jauhelihapula haittaa kotitalouksia, koska jauheliha on yleinen raaka-aine monissa ruoissa.

Jauhelihapula haittaa myös esimerkiksi hampurilaisravintoloita ja lounasravintoloita.

Jauhelihapula jatkuu ehkä pitkään.

Naudanlihan tuotantoa ei voi lisätä nopeasti.

Yksi lehmä saa yhden vasikan vuodessa. Siksi lehmiä ei voi kasvattaa nopeasti lisää.

Jauhelihapulaa on myös muissa Euroopan maissa, koska lehmien määrä vähenee ja jauhelihan kysyntä kasvaa.

![Jauheliha on tärkeä raaka-aine monissa ruoissa kotona ja lounasravintoloissa. Kuva: Tomi Hänninen](https://images.cdn.yle.fi/image/upload/c_crop,h_2651,w_4714,x_0,y_318/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1681906095/39-1101266643fd91226042)

## Kertaus

Uutisviikon aihe oli jauhelihapula. Kerrataan vielä tärkeimmät asiat.

Naudan jauhelihan kysyntä on kasvanut ja siitä on pulaa kaupoissa.

Pula naudan jauhelihasta aiheuttaa pulaa myös muista jauhelihoista.

Syy tilanteeseen on lehmien väheneminen ja jauhelihan kysynnän kasvu.

Jauhelihapulaan ei ehkä tule nopeaa helpotusta, koska lehmien määrää ei voi lisätä nopeasti.

Tämä oli uutisviikko selkosuomeksi. Tavataan taas, kuulemiin!

