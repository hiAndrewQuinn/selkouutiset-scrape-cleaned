# TV \| Selkouutiset \| maanantai 12.2.2024

Presidentinvaalien tulos. Vaalitaistelu. Lakkotilanne. Sää.

## Presidentivaalien tulos

Ensin uutinen presidentinvaaleista.

**Alexander Stubb** on Suomen uusi presidentti.

Stubb voitti presidentinvaalien 2. kierroksen eilen sunnuntaina. Hän sai melkein 52 prosenttia äänistä. Stubb oli kokoomuksen presidenttiehdokas.

Stubb voitti **Pekka Haaviston**. Haavisto sai vähän yli 48 prosenttia äänistä. Haavisto oli valitsijayhdistyksen presidenttiehdokas, jota myös vihreät tuki.

Suomen seuraava presidentti on siis Alexander Stubb.

Presidentin tehtävä siirtyy **Sauli Niinistöltä** Alexander Stubbille 1. päivä maaliskuuta.

Uusi presidentti on kokenut poliitikko. Stubb on ollut esimerkiksi Suomen pääministeri ja ulkoministeri.

Stubb on 55-vuotias. Stubbin puoliso **Suzanne Innes-Stubb** on kotoisin Englannista.

## Vaalitaistelu

Vielä 2. uutinen presidentinvaaleista.

Kilpailu presidentinvaaleissa oli ystävällistä ja rauhallista.

Presidenttiehdokkaat puhuivat asioista. He eivät riidelleet ja haukkuneet toisiaan, vaan he kunnioittivat toisiaan.

Siksi vaalit olivat monien mielestä suomalaisen demokratian voitto.

Näin Alexander Stubb vastasi, kun Pekka Haavisto onnitteli häntä vaalivoitosta.

*- Kiitos, Pekka! Tää on ollut rehti, hieno kisa. Mä olen ylpeä, että olen saanut olla sun kanssa näissä vaaleissa ehdolla. Kiitos hyvästä kisasta!*

*- Kiitos! Ja menestystä työhösi.*

*- Kiitos!*

## Lakkotilanne

Sitten uutinen lakoista.

Suomessa on tällä viikolla lakkoja.

Tänään maanantaina junaliikenne on pysähtynyt lakon takia. Kaukojunat ja lähijunat eivät kulje tänään.

Keskiviikkona ja torstaina lakko vaikuttaa muuhun liikenteeseen. Silloin pysähtyvät metro, raitiovaunut ja osa busseista.

Suomessa on tällä viikolla lakkoja.

Monet päiväkodit ovat kiinni lakon takia tiistaina ja keskiviikkona.

Lakkoja on myös muilla työpaikoilla. Lakkojen takia esimerkiksi kauppojen valikoima voi olla pienempi kuin tavallisesti.

## Sää

Vielä sääennuste.

Sää muuttuu ja lämpenee vähän.

Etelässä on tuulista. Tuuli tuntuu tosi kylmältä.

Illalla sataa lunta etelässä ja lännessä.

Pohjoisessa on poutaa eli ei sada.

