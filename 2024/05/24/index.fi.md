# TV \| Selkouutiset \| perjantai 24.5.2024

Presidentti Stubb Lapissa. Lääkärit. Jääkiekko. Sää.

## Presidentti Stubb Lapissa

Ensin aiheena on presidentti Stubbin matka.

Presidentti Alexander Stubb vierailee Lapissa. Stubb kävi torstaina Utsjoella muun muassa Nuorgamin koulussa. Hän tapasi utsjokelaisia ihmisiä ja kävi Lapin tutkimuslaitoksen Kevon kenttäasemalla.

Stubb sanoo, että Lappi on Suomelle tärkeä alue. Lapissa käy paljon turisteja. Lisäksi Lappi on tärkeä Suomen turvallisuuden kannalta.

Presidentti Alexander Stubb on matkalla Lapissa. Tänään perjantaina Stubb on Inarissa. Hän käy esimerkiksi saamelaismuseo Siidassa.

## Lääkärit

Seuraavaksi uutinen lääkäreistä.

Oulussa perusterveydenhuollon pitkäaikaisilla asiakkailla on oma lääkäri. Ihminen käy siis aina samalla lääkärillä.

Sekä lääkärit että asiakkaat ovat tyytyväisiä siihen, että lääkäri ei vaihdu koko ajan.

Lääkäri Janne Mäkelä:

\-*Jos perussairaudet on tuttuja ja joku uusi oire tulee, niin lyhyemmällä ajalla pystyy hoitamaan, kun ei tarvitse niin paljon perehtyä asioihin*.

Oulussa perusterveydenhuollon pitkäaikaisilla asiakkailla on oma lääkäri. Järjestelmä otetaan myöhemmin käyttöön myös muualla Suomessa.

## Jääkiekko

Nyt urheilua.

Suomen pelit jääkiekon MM-kisoissa loppuivat. Suomi hävisi myöhään torstaina Ruotsille. Ottelu oli tasainen. Ruotsi voitti pelin jatkoajalla 2-1.

Tämä oli Jukka Jalosen viimeinen ottelu Suomen valmentajana. Suomi voitti Jalosen kanssa 3 maailmanmestaruutta ja 1 kultamitalin olympiakisoissa.

Jääkiekon MM-kisojen välierissä pelaavat Ruotsi ja Tsekki sekä Kanada ja Sveitsi.

## Sää

Vielä sääennuste.

Etelässä tulee sade- ja ukkoskuuroja, jotka voivat olla voimakkaita. Muualla Suomessa sää on poutainen ja aurinkoinen.

