# TV \| Selkouutiset \| torstai 9.1.2025

Puoluekannatus. Eagle S. UMK. Sää.

## Puoluekannatus

Ensin politiikkaa.

Yle on julkaissut uuden puolueiden kannatuskyselyn.

Suosituin puolue on yhä SDP. Oppositiopuolue SDP:n kannatus on noin 23 prosenttia. SDP:n kannatus on vähän laskenut.

Sijalla 2 kyselyssä on kokoomus. Hallituspuolue kokoomuksen kannatus on tasan 20 prosenttia. Kokoomuksen kannatus on vähän noussut.

Sijalla 3 kyselyssä on perussuomalaiset. Hallituspuolue perussuomalaisten kannatus on noin 15 prosenttia. Perussuomalaisten kannatus on vähän laskenut.

Yle on julkaissut uuden puolueiden kannatuskyselyn. Kokoomuksen kannatus on noussut kyselyssä eniten. Kokoomus on pääministeri Petteri Orpon puolue.

## Eagle S

Seuraavan uutisen aihe on Eagle S -laiva.

Suomen viranomainen on tarkastanut Eagle S -laivan. Laivasta löytyi yli 30 vikaa. Jotkut viat ovat niin vakavia, että laiva ei saa jatkaa matkaa.

Eagle S -laivan epäillään rikkoneen kaapeleita Itämerellä joulupäivänä. Poliisi tutkii asiaa. Eagle S -laiva on nyt Porvoon lähellä.

Viranomainen on löytänyt Eagle S -laivasta vakavia vikoja. Laiva ei ole turvallinen.

## Uuden Musiikin Kilpailu

Nyt aiheena on laulukilpailu.

Tämän vuoden Uuden Musiikin Kilpailun finalistit on kerrottu. Kilpailussa on mukana 7 laulajaa tai yhtyettä.

Kilpailussa ovat mukana Neea River, Nelli Matula, Costee, Viivi, One Morning Left, Goldielocks ja Erika Vikman.

UMK:n finaali on kuukauden kuluttua Tampereella. Kisan voittaja edustaa Suomea Euroviisuissa, jotka järjestetään toukokuussa Sveitsin Baselissa.

## Sää

Vielä sääennuste. Etelässä sataa lunta. Lämpötila on nollassa asteessa tai vähän miinuksella. Maan keskiosassa sää on pilvinen. Pohjoisessa taivas on selkeä. Pohjoisessa sää on hyvin kylmää.

