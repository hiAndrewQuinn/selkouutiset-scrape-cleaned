# TV | Selkouutiset | keskiviikko 15.10.2025

Velkajarru. Irtisanoutumiset. Yhteisasuminen. Sää.

## Velkajarru

Ensin aiheena on velkajarru.

Eduskuntapuolueet ovat sopineet niin sanotusta velkajarrusta.

Velkajarrun tarkoitus on vähentää valtion velkaa. Velkajarru on voimassa yli vaalikausien.

Puolueet sitoutuvat vähentämään valtion velkaa, mutta keinoista päättävät aina ne puolueet, jotka vaalien jälkeen muodostavat hallituksen.

Muut eduskuntapuolueet hyväksyivät velkajarrun, mutta vasemmistoliitto jäi sopimuksesta pois.

Vasemmistoliiton mielestä kireä sääntely voi olla taloudelle jopa huono asia.

## Irtisanoutumiset

Sitten uutinen työelämästä.

Melkein 40 prosenttia suomalaisista on harkinnut irtisanoutumista nykyisestä työpaikasta.

Duunitorin kyselytutkimus kertoo, että irtisanoutumisen yleisimmät syyt ovat pettymys työpaikan johtamiseen ja työn kuormittavuus.

Eniten alanvaihtoa suunnittelevat ihmiset, jotka tekevät asiakaspalvelutyötä.

## Eläkeläisten yhteisasuminen

Sitten kerromme yhteisasumisesta.

Eläkeläisten yhteisasuminen yleistyy tulevaisuudessa, uskoo tutkija.

Yhteisasuminen kiinnostaa eläkeläisiä, koska luottamus vanhustenhoitoa kohtaan on heikentynyt.

Kaikilla ei myöskään ole sukua lähellä, joten tukiverkosto pitää etsiä muualta, sanoo Tampereen yliopiston tutkija Jari Pirhonen.

Yhteisasuminen kiinnostaa ihmisiä.

Turussa neljän perheen ystäväporukka varautuu vanhuuteen niin, että he rakentavat yhteisen rivitalon.

Näin rivitalon asukas Harri Arikka:

\- Kun olemme siinä vaiheessa, että jalka ei ehkä enää nouse samaan tahtiin kuin ennen niin mehän arvomme, kuka lähtee kauppaan ja kuka apteekkiin ja kuka hoitaa mitäkin asioista, pystymme varmasti niinkun jatkossakin jakamaan ihan arkea.

## Torstain sää

Vielä sääennuste.

Suomeen virtaa kylmempää ilmaa.

Huomenna torstaina sadekuuroja tulee etelässä ja idässä ja paikoin myös pohjoisessa.

Suuresssa osassa maata on kuitenkin aurinkoista.
