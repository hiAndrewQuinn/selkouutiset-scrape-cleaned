# Radio \| Uutisviikko selkosuomeksi \| lauantai 4.5.2024

Kansanedustaja Timo Vornanen

Uutisviikon aihe on tällä kertaa perussuomalaisten kansanedustaja Timo Vornanen. Vornanen on erotettu perussuomalaisten eduskuntaryhmästä. Syy on se, että Vornanen on ehkä tehnyt rikoksen. Nyt kerromme lisää Vornasen tapauksesta.

## Vornanen ja eduskunta

![Kansanedustaja Timo Vornanen eduskunnassa. Kuva: Eduskunta](https://images.cdn.yle.fi/image/upload/c_crop,h_828,w_1473,x_0,y_124/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1714395346/39-1277971662f98a3638a2)

Eduskunnasta eli Suomen parlamentista on saatu tällä viikolla epätavallisia uutisia.

Poliisi epäilee, että perussuomalaisten kansanedustaja Timo Vornanen on tehnyt rikoksen. Siksi perussuomalaiset ei enää luota Vornaseen, ja Vornanen on erotettu perussuomalaisten eduskuntaryhmästä.

Vornanen aikoo kuitenkin jatkaa eduskunnassa. Hän aikoo perustaa oman eduskuntaryhmän.

Vornanen on pyytänyt tapahtumia anteeksi perussuomalaisilta ja koko eduskunnalta.

## Vornanen ja ase

![Vornanen ampui maahan tällaisella aseella Helsingissä. Kuva: Päivi Meritähti / Yle](https://images.cdn.yle.fi/image/upload/c_crop,h_2265,w_4028,x_3,y_507/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1714650931/39-127947466337d9a6873b)

Poliisi pidätti kansanedustaja Timo Vornasen noin viikko sitten Helsingissä. Poliisi vapautti Vornasen pian pidätyksen jälkeen.

Vornanen pidätettiin, koska hän ampui maahan ulkona ravintolan edessä yöllä. Hän myös osoitti ihmisiä aseella. Tätä ennen Vornasella oli ravintolassa riitaa.

Poliisi epäilee, että Vornanen esimerkiksi aiheutti vaaran ja uhkasi muita laittomasti. Tapauksessa ei kuitenkaan loukkaantunut kukaan.

Nyt poliisi tutkii tapahtumia. Oikeudenkäynti voi alkaa myöhemmin.

## Vornanen ja puolueen maine

![Perussuomalaisten puheenjohtaja Riikka Purra ei hyväksy Vornasen tekoa. Kuva: Silja Viitala / Yle](https://images.cdn.yle.fi/image/upload/c_crop,h_3285,w_5841,x_0,y_38/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1714661185/39-12796236633a6fff304f)

Timo Vornasen tapaus on tosi harvinainen. Suomessa ei ole tavallista, että kansanedustaja pidätetään rikoksesta, johon liittyy ampuma-ase.

Tapaus on vakava myös siksi, että Vornasen ammatti on poliisi. Vornanen teki pitkään poliisin työtä, ennen kuin hänet valittiin eduskuntaan.

Vornasen tapaus vahingoittaa perusuomalaisten mainetta. Turvallisuus on puolueelle tärkeä teema. Suomessa kaduilla pitää olla turvallista, perussuomalaiset sanoo.

Perussuomalaisten puheenjohtaja Riikka Purra ei hyväksy Vornasen käytöstä. Purra sanoo, että Vornanen on toiminut väärin.

## Kertaus

Uutisviikon aihe oli perussuomalaisten kansanedustaja Timo Vornanen. Kerrataan tärkeimmät asiat.

Poliisi epäilee, että Timo Vornanen on tehnyt rikoksen.

Vornanen ampui aseella maahan helsinkiläisen ravintolan ulkopuolella. Kukaan ei kuitenkaan loukkaantunut.

Tapauksen takia Vornanen erotettiin perussuomalaisten eduskuntaryhmästä.

Tämä oli Uutisviikko selkosuomeksi, tavataan taas. Kuulemiin!

