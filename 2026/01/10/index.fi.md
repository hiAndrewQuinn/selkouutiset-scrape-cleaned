# Viikon uutinen selkosuomeksi | lauantai 10.1.2026

USA:n toiminta Venezuelassa

Kuuntele

Voit lukea uutiset samanaikaisesti alta.

## USA:n toiminta Venezuelassa

Yle on uudistanut hieman viikonlopun selkouutisohjelmia.

Tässä lauantain ohjelmassa kerromme yhdestä viikon uutisesta laajemmin.

Ohjelman nimi on nyt **Viikon uutinen selkosuomeksi**.

![USA:n viranomaiset taluttavat Nicolas Maduroa, jolla on käsiraudat. ](https://images.cdn.yle.fi/image/upload/c_crop,h_2250,w_4000,x_0,y_207/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1767619778/39-1577269695bbc9e6ebed)

Avaa kuvien katselu

USA:n viranomaiset taluttivat Maduroa. Kuva: Ron Sach / AOP

## Nicolás Maduro

Viikon uutisaihe on tällä kertaa USA:n isku Venezuelaan ja sen merkitys.

USA otti kiinni Venezuelan presidentin **Nicolás Maduron** ja presidentin puolison ja vei heidät New Yorkiin USA:han.

Sen jälkeen USA:n presidentti **Donald Trump** sanoi, että USA hallitsee Venezuelaa.

## Kansainväliset säännöt

Yle on haastatellut professori **Martti Koskenniemeä**, joka on kansainvälisen oikeuden asiantuntija.

Koskenniemi sanoo, että USA:n hyökkäys Venezuelaan rikkoi kansainvälisiä sääntöjä ja YK:n peruskirjaa, koska hyökkäykselle ei ollut laillista perustetta.

Koskenniemi sanoo, että tällaiset teot vaikeuttavat kansainvälisten sääntöjen noudattamista. Ne lisäävät pienten maiden turvattomuutta.

Koskenniemi sanoo, että USA:n toiminta muistuttaa Venäjän toimintaa, kun Venäjä hyökkäsi Ukrainaan.

Molemmat suurvallat ajattelevat, että niillä on omia alueita eli etupiirejä, jossa ne voivat käyttää voimaa ja vaikuttaa pienten maiden asioihin.

Tällainen ajattelu on huono asia pienemmille maille esimerkiksi Suomelle.

![Martti Koskenniemi Ykkösaamun studiossa.](https://images.cdn.yle.fi/image/upload/c_crop,h_3069,w_5457,x_0,y_0/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1743237213/39-144330467e7afa49f130)

Avaa kuvien katselu

Kansainvälisen oikeuden asiantuntija, emeritusprofessori Martti Koskenniemi.  Kuva: Tiina Jutila / Yle

Suomen poliittinen johto on kommentoinut Venezuelan tapahtumia vain varovasti.

Presidentti ja ulkoministeri eivät ole suoraan tuominneet USA:n toimintaa, mutta he ovat sanoneet, että kansainvälistä oikeutta on tärkeää noudattaa.

Professori Koskenniemi sanoo, että Suomi on riippuvainen USA:n tuesta etenkin suhteessa Venäjään.

Siksi Suomen kannattaa olla hiljaa ja muistuttaa vain, että sääntöjä pitää noudattaa.

## USA:n oikeusjärjestelmä

Lopuksi Koskenniemi muistuttaa, että Venezuelan presidentti ja presidentin puoliso odottavat oikeudenkäyntiä USA:ssa.

Heitä syytetään esimerkiksi huumekaupasta.

Koskenniemi luottaa siihen, että USA:n oikeusjärjestelmä toimii riippumattomasti, eikä poliittista päätöstä voi määrätä ulkopuolelta.

![Yhdistelmäkuvassa Maduro ja Trump vastakkain.](https://images.cdn.yle.fi/image/upload/c_crop,h_1800,w_3200,x_0,y_376/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1767940082/39-157885269609f69a471c)

Avaa kuvien katselu

Maduro oli diktaattori Venezuelassa, mutta Donald Trumpin toiminta herättää huolta monissa maissa. Kuva: Juan Barreto / AFP, Jim Watson / AFP

## Kertaus

Viikon uutinen selkosuomeksi kertoi USA:n iskusta Venezuelaan ja sen kansainvälisestä merkityksestä.

USA rikkoi kansainvälisiä sääntöjä, kun se otti Venezuelan presidentin kiinni.

Tällainen toiminta vaikuttaa kansainvälisiin suhteisiin. Suomi on varovainen lausunnoissa, koska USA on Suomelle tärkeä kumppani.

Tämä oli viikon uutinen selkosuomeksi. Tavataan taas, kuulemiin!
