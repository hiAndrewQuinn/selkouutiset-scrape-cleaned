# Radio \| Uutisviikko selkosuomeksi \| sunnuntai 20.4.2025

Viekö ilmastonmuutos meiltä suklaan?

![Pääsiäisenä syödään suklaamunia. Kuva: Mostphotos](https://images.cdn.yle.fi/image/upload/c_crop,h_3159,w_5616,x_0,y_290/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1649762491/39-5571695cb827aee2602)

Ilmastonmuutos uhkaa suklaata.

Suklaan tärkeä raaka-aine on kaakaopapu, ja kaakaopavun sadot ovat huonontuneet ilmastonmuutoksen takia.

On arvioitu, että kaakaonviljely voi loppua maailmasta vuoteen 2050 mennessä.

Nyt kerromme asiasta lisää.

## Kaakaosadot heikkenevät

![Kaakaopuu kasvaa tropiikissa lähellä päiväntasaajaa. Kuva: Lauri Tuisku](https://images.cdn.yle.fi/image/upload/c_crop,h_2916,w_5184,x_0,y_216/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1737112765/39-1407950678a3a8e41769)

Ilmastonmuutos uhkaa kaakaonviljelyä.

Maailman kaakaosta suurin osa viljellään Länsi-Afrikassa, Ghanassa ja Norsunluurannikolla. Norsunluurannikko on maailman suurin kaakaopavun tuottaja. Siellä viljellään melkein puolet maailman kaakaosta.

Kaakaosadot ovat kuitenkin huonontuneet ilmastonmuutoksen takia. Ilmastonmuutos on lisännyt sään ääri-ilmiöitä kuten kuivuutta ja rankkasateita. Se on myös tuonut mukanaan kasvitauteja.

Kaakaopuu tarvitsee tasaiset olosuhteet, tasaisesti lämpöä ja kosteutta.

## Suklaa kallistuu

![Suklaan hinta on noussut reippaasti. Kuva: Esa Syväkuru / Yle](https://images.cdn.yle.fi/image/upload/c_crop,h_2673,w_4753,x_6,y_268/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1698215529/39-11907346538b5fcc732a)

Maailmassa tuotetaan kaakaota noin 5 miljoonaa tonnia vuodessa. Siitä puolet tuodaan Eurooppaan. Täällä siitä valmistetaan esimerkiksi suklaata.

Eniten suklaata syödään Sveitsissä, reilut 10 kiloa vuodessa henkeä kohden. Suomalainen syö suklaata noin 6 kiloa vuodessa. Köyhissä maissa suklaata syödään vain vähän.

Kaakaon hinta maailmanmarkkinoilla on viime vuosina noussut reippaasti huonojen satojen takia. Se näkyy myös suklaan hinnassa. Suklaa on kallistunut vuodessa noin 25 prosenttia.

## Voiko kaakaon korvata?

![Kaakaopapuja. Kuva: Yle / Hanna Othman](https://images.cdn.yle.fi/image/upload/c_crop,h_3372,w_6000,x_0,y_309/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1711543024/39-4190645984932f8cbb3)

Ilmastonmuutos uhkaa lopettaa kaakaonviljelyn. Sen takia makeisvalmistajat etsivät uusia tapoja valmistaa suklaata.

Esimerkiksi Fazer on kokeillut suklaan valmistamista ruismaltaasta.

Teknologian tutkimuskeskus VTT taas tutkii, voiko kaakaopapuja kasvattaa soluviljelyn avulla laboratoriossa. Näyttää siltä, että voi.

## Kertaus

Uutisviikon aiheena oli tällä kertaa kaakaonviljely ja suklaa. Kerrataan muutama asia.

Kaakaopapu on suklaan tärkein raaka-aine.

Kaakaosadot ovat huonontuneet ilmastonmuutoksen takia.

Huonojen satojen takia suklaan hinta on noussut reippaasti..

Suklaan valmistajat etsivät uusia tapoja korvata kaakao suklaan valmistuksessa.

Fazer on jo valmistanut suklaata ruismaltaasta.

Voi myös olla, että tulevaisuudessa kaakaopapuja voidaan kasvattaa soluviljelyn avulla.

Tässä kaikki tänään. Tavataan taas ensi viikolla.

