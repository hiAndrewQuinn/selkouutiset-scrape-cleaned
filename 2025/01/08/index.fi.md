# TV \| Selkouutiset \| keskiviikko 8.1.2025

Itämeren kaapelit. Työvoimapalvelut. Verenluovutus. Sää.

## Itämeren kaapelit

Ensin uutinen Itämereltä.

Puolustusliitto Nato lähettää laivoja Itämerelle valvomaan merenpohjan tärkeitä kaapeleita. Nato lähettää Itämerelle noin 10 alusta.

Merenpohjassa kulkee esimerkiksi sähkö- ja tietoliikennekaapeleita.

Itämerellä on sattunut monta kaapelivauriota lyhyessä ajassa. Sen takia Suomi ja Viro ovat pyytäneet Natolta valvonta-apua.

Uusin kaapelivaurio tuli joulupäivänä. Siitä epäillään Eagle S -säiliöalusta.

Se on ehkä rikkonut kaapeleita vetämällä ankkuria merenpohjassa.

## Työvoimapalvelut

Sitten aiheena ovat työvoimapalvelut.

Työvoimapalvelut uudistuivat vuodenvaihteessa. Ne siirtyivät valtion te-toimistoista kuntien vastuulle.

Koko maassa uudistus koskee liki 300 000 työtöntä työnhakijaa.

Uudistuksen tavoitteena on luoda 10 000 uutta työpaikkaa.

Työvoimapalvelut ovat nyt kuntien vastuulla.

Esimerkiksi Vantaalla kaupunki aloittaa työttömien täsmäkoulutuksen. Vantaa aikoo kouluttaa vuoden aikana jopa 1000 työtöntä eri aloille.

## Verenluovutus

Sitten aiheena on verenluovutus.

Verenluovuttajia tarvitaan lisää.

Nykyään noin 3 prosenttia suomalaisista aikuisista luovuttaa verta vuosittain.

Verenluovuttajien määrä kuitenkin vähenee koko ajan, koska uusia luovuttajia ei tule samaan tahtiin kuin vanhoja poistuu.

Suomen Punaisen Ristin Veripalvelu sanoo, että joka vuosi tarvitaan 20 000 uutta verenluovuttajaa.

Verta tarvitaan verivalmisteisiin, joita sairaalat käyttävät esimerkiksi leikkauksissa.

Jarkko Kärkkäinen on käynyt luovuttamassa verta jo 20 vuoden ajan.

\- Tuntuu mukavalta, kun voi olla avuksi.

## Torstain sää

Vielä sääennuste.

Maan eteläosassa tulee hajanaisia lumi- tai vesisateita. Muualla on poutaa.

Etelässä lämpötila on 0 ja +2 asteen välillä, maan keski- ja pohjoisosissa -7 ja -25 asteen välillä.

