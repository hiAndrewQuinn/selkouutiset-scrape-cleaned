# Radio | Uutisviikko selkosuomeksi | lauantai 6.12.2025

Suomen puolustus ja turvallisuus

Kuuntele

Voit lukea uutiset samanaikaisesti alta.

## Suomen puolustus ja turvallisuus

Tänään 6. joulukuuta vietetään Suomen itsenäisyyspäivää.

Uutisviikon aiheena on Suomen puolustus ja turvallisuus.

Yle on haastatellut Puolustusvoimien komentajaa, kenraali **Janne Jaakkolaa**.

Jaakkola sanoo, että Suomen puolustuksen pitää pysyä vahvana, vaikka ikäluokat pienenevät ja maailma muuttuu.

Kerromme nyt lisää siitä, miten Jaakkola arvioi Suomen puolustusta ja sen tulevaisuutta.

![Puolustusvoimain komentajan Janne Jaakkola istuu puisen pöydän ääressä taustalla suomen lippu ja maalaus marsalkka Mannerheimista.](https://images.cdn.yle.fi/image/upload/c_crop,h_4209,w_7483,x_16,y_93/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1764844684/39-156423069315fb0dbdae)

Avaa kuvien katselu

Suomen itsenäisyyspäivä on 6. joulukuuta. Yle on haastatellut Puolustusvoimien komentajaa, kenraali Janne Jaakkolaa. Jaakkola kertoo Suomen turvallisuudesta ja puolustuksesta.  Kuva: Henrietta Hassinen / Yle

## Reservi

Suomen puolustus toimii niin, että Suomessa on riittävästi koulutettuja sotilaita eli reserviä.

Reservi on noin 280 000 sotilasta, joka riittää puolustamaan Suomea.

Komentaja Jaakkola sanoo, että kun syntyvyys Suomessa laskee, myös armeijaan tulee vähemmän nuoria kuin ennen.

Jaakkola sanoo, että Suomen järjestelmä toimii tällä hetkellä hyvin.

Tulevaisuudessa pitää kuitenkin miettiä, miten varmistetaan riittävä määrä sotilaita.

Armeijaan tarvitaan ehkä lisää naisia.

## Oman puolustuksen kehittäminen

Komentaja Jaakkola sanoo, että Suomen pitää varautua uusiin uhkiin ja turvallisuustilanteen muutoksiin.

Jaakkola sanoo, että Suomi ei voi kopioida muiden maiden ratkaisuja, vaan Suomen pitää kehittää omaa puolustusta.

Sota Ukrainassa on opettanut, että puolustuksen pitää olla valmis moniin asioihin.

Uutta teknologiaa ovat esimerkiksi tekoäly ja droonit.

Droonit voivat tehdä tehtäviä, jotka ovat liian vaarallisia ihmisille. Tekoäly voi esimerkiksi ohjata aseita ja järjestelmiä.

Jaakkola sanoo, että Suomen puolustukselle ovat tärkeitä myös vanhat asejärjestelmät eli tykistö ja ilmavoimat.

![Suomen Ilmavoimien F/A-18 Hornet suorittamassa laskuharjoitusta Hiirolan maantietukikohdassa.](https://images.cdn.yle.fi/image/upload/c_crop,h_3218,w_5722,x_14,y_119/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1764149355/39-15595466926bc2d8cac9)

Avaa kuvien katselu

Hävittäjät ovat tärkeä osa Suomen puolustusta. Kuva: Jarkko Riikonen / Yle

## Rahoitus

Suomi käyttää puolustukseen lähivuosina enemmän rahaa kuin ennen.

Suomi on luvannut käyttää puolustukseen 3,5 prosenttia kansantuotteesta vuoteen 2035 mennessä.

Tämä tarkoittaa noin 11 miljardia euroa vuodessa.

Rahaa tarvitaan uusiin aseisiin, teknologiaan ja henkilöstöön.

Jaakkola sanoo, että kaikkea osaamista varten puolustusvoimiin ei tarvitse palkata uusia työntekijöitä.

Suomessa on paljon firmoja, joissa työskentelee tekoälyn ja teknologian huippuosaajia.

Puolustusvoimat voi tehdä yhteistyötä näiden firmojen kanssa.

![Kiinteäsiipinen tiedusteludrone Sensofusionin tiloissa.](https://images.cdn.yle.fi/image/upload/c_crop,h_2949,w_5244,x_0,y_533/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1757933003/39-152296468c7ec3d259bc)

Avaa kuvien katselu

Drooneja on monenlaisia. Tässä droonissa on siivet. Se näyttää lentokoneelta. Kuva: Esa Syväkuru / Yle

## Kertaus

Uutisviikon aiheena oli Suomen puolustus ja turvallisuus.

Puolustusvoimien komentaja, kenraali Janne Jaakkola sanoo, että Suomen pitää olla valmis maailman muutoksiin.

Suomen pitää käyttää uusia ja perinteisiä aseita.

Suomen pitää varmistaa, että puolustukseen on riittävästi rahaa ja osaajia.

Tämä oli uutisviikko selkosuomeksi. Tavataan taas, kuulemiin!
