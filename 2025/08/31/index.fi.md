# Radio | Uutisviikko selkosuomeksi | sunnuntai 31.8.2025

Kulttuuri

Kuuntele

Voit lukea uutiset samanaikaisesti alta.

Uutisviikon aihe on tällä kertaa kulttuuri. Taidemuseoissa on syksyllä paljon uusia näyttelyitä ja tapahtumia.

Kerromme myös, millaisia teatteriesityksiä ja suomalaisia elokuvia syksyllä on tulossa.

## Syksyn taidenäyttelyt

![Aboa vetuksen julkisivu. ](https://images.cdn.yle.fi/image/upload/c_crop,h_3078,w_5472,x_0,y_476/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1697803686/39-118922565326d5883e29)

Avaa kuvien katselu

Kuva: Maijastiina Hannonen / Yle

Ateneumin taidemuseossa Helsingissä aukeaa näyttely, jossa on esillä muun muassa wieniläisen Gustav Klimtin maalauksia.

Klimt oli tärkeä taiteen uudistaja 1900-luvun alussa. Klimtin maalauksia on Suomessa nyt 1. kerran.

Ateneumissa järjestetään opastuksia myös selkokielellä.

Amos Rex -museossa Helsingissä on tunnetun argentiinalaisen nykytaiteilijan Leandro Erlichin näyttely.

Ars Novassa Turussa on Matti Rag Paanasen näyttely. Paananen oli turkulainen säveltäjä, runoilija ja taidemaalari.

## Ensi-illat teatterissa

![Nainen polttaa piippua ja katsoo oikealle. Taustalla paljon värejä, kuin nainen seisoisi maalauskankaan edessä.](https://images.cdn.yle.fi/image/upload/c_crop,h_1080,w_1920,x_0,y_40/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1754654191/39-15046136895e5677643b)

Avaa kuvien katselu

Suomessa on satoja suuria tai pieniä teattereita. Siksi myös uusia esityksiä on suuri määrä.

Monessa syksyn esityksessä on naisen näkökulma. Rovaniemen teatterin esitys kertoo taiteilija Reidar Särestöniemen äidin tarinan. Tämä on lappilaisen taidemaalari Reidar Särestöniemen juhlavuosi, sillä hän syntyi 100 vuotta sitten.

Helsingin kaupunginteatterissa esitetään näytelmä Ruotsin kuningatar Kristiinasta. Esityksen aiheina ovat valta, sukupuoli ja rakkaus.

Åbo Svenska Teaternissa Turussa ja Tampereen teatterissa esitetään tulkinta Romeo ja Julia -klassikosta.

## Uudet kotimaiset elokuvat

![Rita Behm, Pyry Kähkönen ja Mimosa Willamo.](https://images.cdn.yle.fi/image/upload/c_crop,h_4463,w_7935,x_16,y_88/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1725356306/39-134284366d6d846066ce)

Avaa kuvien katselu

Kuva: Santtu Salminen

Elokuvateattereissa on syksyllä monta uutta suomalaista elokuvaa.

Syyskuussa elokuviin tulee Riku Jokelan ohjaama Täydelliset vieraat. Elokuva kertoo ystävyksistä, joita näyttelevät esimerkiksi Laura Birn, Hannu-Pekka Björkman ja Pirjo Lonka.

Anna minun rakastaa enemmän on elokuva, jonka pääosassa on poplaulaja Rita Behm. Elokuva perustuu Juha Itkosen kirjaan. Ensi-ilta on lokakuussa.

Suosittu toimintaelokuva Sisu saa jatko-osan lokakuussa. Sisu 2 -elokuvaa esitetään elokuvateattereissa myös USA:ssa.

## Kertaus

Uutisviikon aihe oli kulttuuri ja syksyn kulttuuritarjonta. Suomessa on satoja teattereita, joissa on syksyllä suuri määrä uusia esityksiä.

Taidemuseoissa aukeaa paljon uusia näyttelyitä ja elokuvateattereihin tulee uusia suomalaisia elokuvia.

Tämä oli uutisviikko selkosuomeksi. Tavataan taas, kuulemiin!
