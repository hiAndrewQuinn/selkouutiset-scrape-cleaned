# Radio | Uutisviikko selkosuomeksi | sunnuntai 16.11.2025

Yli 65-vuotiaiden lääkärikokeilu

Kuuntele

Voit lukea uutiset samanaikaisesti alta.

## Yli 65-vuotiaiden lääkärikokeilu

Uutisviikon aiheena on yli 65-vuotiaiden lääkärikokeilu.

Kokeilussa yli 65-vuotiaat voivat käydä yksityisellä yleislääkärillä halvemmalla hinnalla.

Tarkoitus on helpottaa vanhusten pääsyä hoitoon ja vähentää terveyskeskusten jonoja.

Kerromme nyt, miten moni vanhus on käyttänyt kokeilua ja mitä Kela sanoo tuloksista.

![Sote / Sote uudistus / Pasila / Kuvituskuva / 10.11.2017](https://images.cdn.yle.fi/image/upload/c_crop,h_2099,w_3732,x_0,y_309/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1510307144/39-4421435a0574a61b213)

Avaa kuvien katselu

Yli 65-vuotiaat voivat käydä yksityisellä yleislääkärillä noin 28 euron hinnalla. Kuva: Jouni Immonen / Yle

## Käyttäjämäärä

Kokeilu alkoi viime kesänä.

Palvelua on käyttänyt noin 15 000 yli 65-vuotiasta suomalaista. Määrä on melko pieni.

Lokakuussa alle 13 000 ihmistä sai Kelalta korvauksen kokeilusta. Määrä on alle prosentti kaikista yli 65-vuotiaista.

Eniten kokeilua käytettiin Keski-Suomessa, Satakunnassa ja Länsi-Uudellamaalla.

Ahvenanmaalla ja Keski-Pohjanmaalla käyttö oli vähäistä.

## Käynnin hinta

Kokeilussa vanhukset voivat käydä yksityisellä yleislääkärillä 3 kertaa vuodessa. Yhden käynnin hinta on noin 28 euroa.

Tutkimuksista ja näytteistä vanhus maksaa puolet itse ja puolet korvaa Kela.

Käyntien määrä ja hintataso on rajattu, että kustannukset eivät kasva liikaa.

![Lasse Lehtonen puhuu Kelan tiedotustilaisuudessa.](https://images.cdn.yle.fi/image/upload/c_crop,h_2872,w_5106,x_0,y_271/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1763020878/39-155294769158feb52d3b)

Avaa kuvien katselu

Kelan pääjohtaja Lasse Lehtonen sanoo, että ihmiset ovat olleet tyytyväisiä palveluun. Kuva: Markku Ulander / Lehtikuva

## Palveluntarjoajat

Kela sanoo, että kokeilu on käynnistynyt niin kuin Kela odotti.

Kelan pääjohtaja **Lasse Lehtonen** sanoo, että palveluntarjoajia on tullut mukaan riittävästi ja ihmiset ovat olleet tyytyväisiä palveluun.

Sosiaaliturvaministeri **Sanni Grahn-Laasonen** sanoo, että kokeilua voidaan kehittää, jos siihen on tarve.

Esimerkiksi laboratoriotutkimusten määrää voidaan ehkä lisätä myöhemmin.

![Riina Hiltunen, erikoistutkija, KELA, seisoo KELA:n käytävällä kameraan hymyillen.](https://images.cdn.yle.fi/image/upload/c_crop,h_2900,w_5157,x_14,y_223/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1763025127/39-15530266915a0557fb58)

Avaa kuvien katselu

Kelan erikoistutkija Riina Hiltunen kertoo, että naiset käyttävät palvelua enemmän kuin miehet. Kuva: Jyrki Ojala

## Lääkärikäynnin syyt

Kelan erikoistutkija **Riina Hiltunen** kertoo, että vanhusten tavallisimmat syyt lääkärikäyntiin ovat tuki- ja liikuntaelinten sairaudet sekä verenpainetauti.

Naiset käyttävät palvelua enemmän kuin miehet.

Jotkut asiakkaat kertovat, että kokeilun lääkäriaikoja on ollut vaikea saada.

Ahvenanmaalla, Keski-Pohjanmaalla ja joillakin muilla alueilla palvelua on tarjolla vähän.

Kela sanoo, että palveluntarjoajia on tullut lisää ja käyttö on kasvanut.

Vielä ei tiedetä varmasti, miten kokeilu vaikuttaa terveyskeskusten jonoihin.

Kela sanoo, että kokeilu on auttanut monia iäkkäitä pääsemään hoitoon.

## Kertaus

Uutisviikon aiheena oli Kelan uusi lääkärikokeilu yli 65-vuotiaille vanhuksille.

Kokeilua on käyttänyt vain pieni osa vanhuksista, mutta käyttäjät ovat olleet tyytyväisiä palveluun.

Kela ja sosiaali- ja terveysministeriö seuraavat kokeilua.

Tämä oli uutisviikko selkosuomeksi. Tavataan taas, kuulemiin!
