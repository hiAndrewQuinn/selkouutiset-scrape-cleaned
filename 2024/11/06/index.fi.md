# TV \| Selkouutiset \| keskiviikko 6.11.2024

USA:n presidentinvaalit. Trumpin henkilökuva. Sää.

## Donald Trump voitti vaalit

1\. aihe on USA:n presidentinvaali.

USA:n uusi presidentti on Donald Trump. Republikaani Donald Trump voitti presidentinvaalissa demokraattien ehdokkaan Kamala Harrisin.

Trumpin voitto on melko selvä. Hän voitti esimerkiksi Pohjois-Carolinan, Georgian ja Pennsylvanian osavaltioissa.

Donald Trump puhui ihmisille, kun vaalivoitto varmistui. Trump kiitti ihmisiä, jotka tukivat ja kannattivat häntä. Donald Trump sanoi, että hän laittaa nyt USA:n asiat kuntoon.

USA:n uusi presidentti on Donald Trump. Donald Trump aloittaa USA:n presidenttinä tammikuussa.

Useat maailman johtajat onnittelevat Donald Trumpia presidentinvaalien voitosta. Ensimmäisten joukossa Trumpia onnittelivat Israelin pääministeri Benjamin Netanjahu ja Unkarin pääministeri Viktor Orban.

Myös Suomen presidentti Alexander Stubb onnittelee Trumpia.

## Trumpin henkilökuva

Seuraavaksi kerromme tarkemmin Donald Trumpista.

Donald Trump on 78-vuotias. Trump on USA:n historian vanhin presidentti.

Trump oli USA:n presidentti jo kerran aikaisemmin. Hän oli presidentti vuosina 2017--2021.

Donald Trump yritti USA:n presidentiksi myös vuoden 2020 presidentinvaaleissa. Silloin demokraattien Joe Biden voitti vaalit. Trump väitti, että vaali oli epärehellinen.

Donald Trump on 1. USA:n presidentti, jolla on rikostuomio. Oikeus totesi kesäkuussa, että Trump väärensi kirjanpitoa ennen vuoden 2016 presidentinvaaleja.

Donald Trump syntyi New Yorkissa. Hän on liikemies ja entinen televisiotähti. Trump esiintyi kauan USA:n Diili-ohjelmassa.

## Sää

Vielä sääennuste.

Huomenna torstaina koko maassa on poutaa eli ei sada. Aurinko paistaa länsirannikolla ja paikoin myös pohjoisessa. Enimmäkseen sää on kuitenkin pilvinen. Lämpötila on koko maassa plussan puolella.

