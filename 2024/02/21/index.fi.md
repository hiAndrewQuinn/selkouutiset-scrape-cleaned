# Selkouutiset TV \| Selkouutiset \| keskiiviikko 21.2.2024

Työttömyys. Ylen palkkakone. Hiihtokoulu. Sää.

## Työttömyys

Ensin aiheena työttömyys.

Työttömien määrä on kasvanut.

Tammikuussa työttömiä oli yli 30 000 enemmän kuin vuosi sitten.

Myös lomautettuja on enemmän. Lomautetuilla on vielä työpaikka, mutta he ovat pakkolomalla ilman palkkaa.

Työttömien määrä on siis kasvanut.

Elina Pylkkänen työ- ja elinkeinoministeriöstä näkee kuitenkin merkkejä siitä, että tilanne alkaa parantua. Esimerkiksi avoimien työpaikkojen määrä on alkanut kasvaa.

Työttömien määrä vähenee, kun taloustilanne paranee. Hyviä uutisia taloudesta on jo saatu, esimerkiksi hintojen nousu on hidastunut ja osa lainojen koroista on kääntynyt laskuun.

## Ylen palkkakone

Vielä toinen uutinen työelämästä.

Ammatillinen koulutus voi olla tie hyväpalkkaiseen työhön.

Esimerkiksi automyyjä voi saada enemmän palkkaa kuin maisteri, jolla on yliopistokoulutus.

Näin kertoo Ylen palkkakone, jolla voi vertailla eri alojen palkkoja. Palkkakone löytyy osoitteesta [yle.fi](https://yle.fi/a/74-20053544).

Ylen palkkakone kertoo, että ammatillinen koulutus voi johtaa hyväpalkkaiseen työhön.

Ammatilliseen koulutukseen voi hakea kevään yhteishaussa.

Kevään yhteishaku alkoi eilen, ja se kestää kuukauden.

## Hiihtokoulu

Sitten menemme hiihtokouluun.

Hiihtokoulut ovat suosittuja.

Etelä-Suomen kouluissa on hiihtolomaviikko, ja monet lapset ovat nyt hiihtokoulussa.

Tässä on ryhmä hiihtokoululaisia Turussa. Lapset oppivat käyttämään ja hallitsemaan suksia leikin avulla.

Tämä hiihtokoulun ryhmä on täynnä.

Hiihtokoulut ovat suosittuja.

Yksi syy siihen on se, että talvet ovat olleet viime vuosina lumisia.

Hiihtolomat jatkuvat vielä 2 seuraavaa viikkoa.

Ensi viikolla hiihtoloma eli talviloma on maan keskiosissa ja 2 viikon päästä maan pohjoisosissa.

## Torstain sää

Vielä sääennuste.

Sää on pilvistä. Heikkoja sateita tulee monin paikoin.

Maan etelä- ja keskiosassa tulee räntää ja vettä, pohjoisempana lunta.

Plusasteita on Oulun korkeudella asti, idässä ja pohjoisessa on pakkasta.

