# TV \| Selkouutiset \| tiistai 22.10.2024

Presidentin puoliso Suzanne Innes-Stubb.

## Suzanne Innes-Stubb

Tänään meillä on erikoislähetys, kun Selkouutisten vieraana on Suzanne Innes-Stubb, presidentti Alexander Stubbin puoliso.

Innes-Stubbin äidinkieli on englanti. Selkouutisten katsojille hän sanoo, että aina kannattaa yrittää puhua suomea, vaikka ei osaa kieltä täydellisesti.

Mitä kieliä teidän perheessänne käytetään?

*- Puhun englantia lapsille ja Alex puhuu ruotsia heille.*

*Me puhumme englantia yhdessä, mutta kun on esimerkiksi illallinen suvun kanssa, puhutaan ruotsia ja suomea ja englantia sekaisin.*

*Ja joskus on myös ranska sekoituksessa mukana, kun meillä on kylässä hyviä ystäviä.*

Onko suomen kieli teidän mielestänne vaikea kieli?

*- On aika vaikea, erityisesti kun on niin erilainen kuin englannin kieli. Mutta on mielenkiintoinen, ja mä pidän siitä, että on erilainen.*

*Ja mä luulen, että se saa minut ajattelemaan eri tavalla. Esimerkiksi suomen kielessä käytetään passiivimuotoa paljon enemmän kuin englannissa, ja mä luulen, että se näyttää, että se kuka tekee jotain ei ole yhtä tärkeää, kuin se että tehdään. Mutta se on erilainen verrattuna englannin kieleen.*

Innes-Stubb on opiskellut suomea, mutta hän on oppinut ruotsia perheeltä ja ystäviltä. Siksi hänen suomen sanavarastonsa on suurempi, mutta hän puhuu ruotsia vähän sujuvammin.

Onko teillä hyviä vinkkejä, neuvoja niille ulkomaalaisille, jotka asuvat Suomessa ja haluavat oppia suomea tai ruotsia?

*- Toivon, että mä voin osoittaa, että vaikka ei puhu suomea tai ruotsia täydellisesti, kannattaa aina yrittää sanoa jotain. Se on tärkein juttu.*

Teillä on sukulaisia ja ystäviä tietysti Englannissa, josta olette kotoisin. Ovatko he kysyneet teiltä koskaan, millaista on suomen kieli ja mitä olette vastannut?

*- He tietävät, että on vaikea kieli, mutta yritän opettaa heille sanoja, erityisesti kun he tulevat Suomeen ja myös sisun käsite, koska se on niin tärkeä.*

Niin tosiaan, jos teiltä kysytään esimerkkiä jostakin suomalaisesta sanasta, niin mikä se sana on ja miksi?

Joo, lämpimämpi, koska se kuulostaa niin hauskalta ja mä tykkään siitä.

*- Sitten kuusi palaa, koska on kaksi sanaa, jotka tarkoittavat niin monta erilaista asiaa.*

*Ja myös äiti, koska on niin erilainen verrattuna muihin eurooppalaisiin kieliin kuin mother, maman, mutti, Mutter.*

*Mä luulen, että se näyttää, kuinka erikoista suomen kieli on, koska on tärkeä sana millä tahansa kielillä, mutta on niin erilainen suomeksi.*

Kiitoksia oikein paljon haastattelusta, rouva Innes-Stubb.

*- Kiitos.*

![Kuva: Petteri Bülow / Yle](https://images.cdn.yle.fi/image/upload/c_crop,h_3375,w_6000,x_0,y_279/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1728671466/39-136272667096df965b5a)

Suzanne Innes-Stubbin haastattelun toinen osa tulee viikonloppuna radio-ohjelmassa Uutisviikko selkosuomeksi.

Silloin Innes-Stubb kertoo esimerkiksi, mitä hän ajattelee presidentin puolison roolista ja miten suomalaiset ovat ottaneet hänet vastaan.

