# Radio \| Uutisviikko selkosuomeksi \| lauantai 26.10.2024

Talviautoilu

Uutisviikossa kerromme tällä kertaa talviautoilusta.

Nyt on aika vaihtaa autoon talvirenkaat. Laki sanoo, että autossa pitää olla talvirenkaat marraskuusta eteenpäin, jos keli sitä vaatii.

Nyt kerromme lisää autoilusta talviaikaan.

## Talvirenkaat alle marraskuussa

![Autoon on hyvä vaihtaa talvirenkaat ennen kuin talvikeli yllättää. Kuva: Derrick Frilund / Yle](https://images.cdn.yle.fi/image/upload/c_crop,h_3267,w_5808,x_0,y_427/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1707718675/17-727625870c85070d22)

Nyt kannattaa vaihtaa autoon talvirenkaat.

Ensi viikolla alkaa marraskuu, ja sääennusteet kertovat, että ensi viikolla sää myös kylmenee. Viikon lopulla voi myös sataa lunta koko maassa. Ajokeli voi siis muuttua talviseksi, ja silloin autossa pitää olla talvirenkaat.

Suomen laki sanoo, että autossa pitää olla talvirenkaat marraskuusta maaliskuun loppuun, jos sää tai ajokeli sitä vaatii. Talvirenkailla saa ajaa myös muulloin, jos keli on liukas.

## Nastarenkaat ovat suosituimmat

![Suurin osa autoilijoista laittaa autoon talveksi nastarenkaat. Kuva: Pasi Takkunen / Yle](https://images.cdn.yle.fi/image/upload/c_crop,h_3146,w_5594,x_2,y_171/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1729767173/39-1368828671a24f77cbae)

Suomen talvikelissä autoissa käytetään kahdenlaisia talvirenkaita, nastarenkaita tai kitkarenkaita.

Kitkarenkaat ovat yleistyneet viime vuosina, mutta nastarenkaita käytetään silti enemmän. Etenkin jäisellä ja liukkaalla tiellä nastarenkaat pitävät paremmin.

Laki sanoo, että talvirenkaiden pääurien pitää olla vähintään 3 millimetriä syvät. Suositus kuitenkin on, että talvikelissä urat olisivat vähintään 5 millimetriä syvät.

![Kitkarenkaista pitää jatkossa olla tällainen vuoristomerkintä. Kuva: Derrick Frilund / Yle](https://images.cdn.yle.fi/image/upload/c_crop,h_1078,w_1918,x_1,y_179/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1727864161/39-135735166fd1d414c334)

Tänä syksynä autoilijan pitää olla tarkkana kitkarenkaiden kanssa.

Kitkarenkaista pitää nyt löytyä niin sanottu vuoristomerkintä. Merkinnässä on kolme vuorenhuippua ja lumihiutale.

Merkintä tarkoittaa, että rengas on hyväksytty vaativaan talvikeliin.

## Talvinopeusrajoitukset voimaan

![Talvinopeurajoitukset tulevat nyt voimaan. Kuva: Antro Valo / Yle](https://images.cdn.yle.fi/image/upload/c_crop,h_3510,w_6240,x_0,y_365/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1729679250/39-10253996358f03fb5f86)

Autoilijan on myös hyvä huomata, että tieliikenteessä siirrytään nyt talvinopeuksiin. Se tarkoittaa sitä, että talviaikaan pitää ajaa hitaammin kuin kesäkelissä.

Maanteiden nopeusrajoitukset ovat talvella pääosin 80 kilometriä tunnissa ja moottoriteillä 100 kilometriä tunnissa.

## Kertaus

Uutisviikossa kerroimme tällä kertaa talviautoilusta. Kerrataan tärkeimmät asiat.

Autoissa pitää olla talvirenkaat marraskuusta eteenpäin, jos ajokeli sitä vaatii.

Talvirenkaan pääuran pitää olla vähintään 3 millimetriä syvä.

Kitkarenkaissa pitää olla niin sanottu vuoristomerkintä, joka tarkoittaa sitä, että rengas on hyväksytty vaativaan talvikeliin.

Maanteillä siirrytään nyt talvinopeuksiin.

Tässä oli Uutisviikko selkosuomeksi - kuulemiin.

