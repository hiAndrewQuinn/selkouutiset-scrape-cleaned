# Radio \| Uutisviikko selkosuomeksi \| sunnuntai 21.7.2024

Vieraslajit

Tässä Uutisviikko selkosuomeksi ja Pertti Seppä. Uutisviikon aiheena ovat tällä kertaa vieraslajit. Vieraslajit ovat kasvi- ja eläinlajeja, jotka siirtyvät ihmisten mukana uusille alueilla. Siellä ne voivat syrjäyttää alueen omat lajit. Nyt kerromme, mitä haittaa vieraslajeista voi olla.

## Lupiini

![Lupiini on kaunis kasvi, mutta se ei kuulu Suomen luontoon. Kuva: Tuija Veirto / Yle](https://images.cdn.yle.fi/image/upload/c_crop,h_2642,w_4697,x_0,y_45/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1721190700/39-130563566729315b8a22)

Suomen luonnossa on paljon kasveja, jotka ovat oikeastaan vieraslajeja. Ne eivät siis ole alun perin kasvaneet Suomessa.

Esimerkiksi lupiini on vieraslaji. Se on koristekasvi, joka on tullut Eurooppaan Pohjois-Amerikasta.

Lupiineja on yritetty hävittää Suomen luonnosta, mutta enää se ei onnistu. Lupiineja on yksinkertaisesti jo liian paljon. Niitä kasvaa esimerkiksi teiden varsilla.

Nykyään lupiinit yritetään pitää poissa ainakin luonnonsuojelualueilta.

Aikaisemmin suomalaiset jopa istuttivat lupiineja. Pihoilta lupiini pääsi myös luontoon.

Luonnossa lupiinit muuttavat maaperää niin, että muut kasvit katoavat. Se taas haittaa hyönteisiä, joilla on tärkeä merkitys koko luonnolle.

## Ankkalammen tapaus

![Ankkalampi piti tyhjentää vieraslajien takia. Kuva: Arash Matin / Yle](https://images.cdn.yle.fi/image/upload/c_crop,h_1822,w_3240,x_0,y_228/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1721572817/39-129037466503c21453a6)

Tänä kesänä uutisissa on kerrottu Paimon Ankkalammesta. Ankkalampi on tavallisesti suosittu uimapaikka, mutta nyt siinä ei ole vettä.

Kaupungin piti tyhjentää koko lampi vieraslajien takia. Lammessa ui aurinkoahvenia. Ne ovat kaloja, jotka eivät kuulu Suomen vesiin.

![Aurinkoahven on Euroopassa vieraslaji. Kuva: Jere Sanaksenaho / Yle](https://images.cdn.yle.fi/image/upload/c_crop,h_3510,w_6240,x_0,y_490/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1689068490/39-114082964ad1925c869f)

Lisäksi Aurinkolammessa oli kasvia, jonka nimi on kiehkuravesirutto. Nämä vieraslajit pääsivät Ankkalampeen, koska joku tyhjensi lampeen akvaarion.

Nyt Ankkalampi on pumpattu tyhjäksi ja vieraslajit on poistettu. Lampeen virtaa taas vettä, ja siinä voi uida ehkä jo ensi kesänä.

Paimion kaupungille työt ovat maksaneet jo yli 100 000 euroa.

## Maailmalla isot kustannukset

![Esimerkiksi jättiputki on myrkyllinen vieraslaji. Kuva: Riikka Pennanen / Yle](https://images.cdn.yle.fi/image/upload/c_crop,h_2916,w_5184,x_0,y_235/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1625747532/39-82999760e6e9e0884bc)

Maailman luontopaneeli kertoo, että haitalliset vieraslajit aiheuttavat koko maailmassa noin 400 miljardin euron kustannukset joka vuosi.

Vieraslajit haittaavat jopa ruuan tuotantoa ja ihmisten terveyttä. Esimerkiksi osa vieraslajien kasveista on myrkyllisiä.

Ihmisten pitää toimia niin, että vieraslajit eivät pääse leviämään.

## Kertaus

Uutisviikon aiheena olivat vieraslajit. Kerrataan vielä tärkeimmät asiat.

Vieraslajit eivät kuulu alueen alkuperäiseen luontoon, ja ne syrjäyttävät alkuperäisiä lajeja.

Vieraslajeista on monenlaista haittaa, ja ne aiheuttavat isoja kustannuksia.

Haitallisia vieraslajeja ei saa tuoda Suomeen.

Tämä oli Uutisviikko selkosuomeksi, tavataan taas. Kuulemiin!

