# Radio | Uutisviikko selkosuomeksi | lauantai 17.5.2025

Datakeskukset

Kuuntele

Voit lukea uutiset samanaikaisesti alta.

Uutisviikon aiheena ovat tällä kertaa datakeskukset.

Suomeen suunnitellaan nyt paljon uusia datakeskuksia. Esimerkiksi kiinalainen somejätti Tiktok aikoo avata datakeskuksen Kouvolaan.

Nyt kerromme asiasta lisää.

## Datakeskuksia eri puolille maata

Datakeskusten määrä Suomessa on kovassa kasvussa.

Elinkeinoelämän keskusliitto kertoo, että viime vuonna sen tietoon tuli yhteensä 22 datakeskushanketta eri puolilla maata. Tänä vuonna uusia hankkeita on tullut EK:n tietoon jo ainakin 15.

Datakeskuksia tarvitaan internetin tietomassojen tallentamiseen ja käsittelyyn. Datakeskus eli palvelinkeskus voi olla huone tai rakennus, jossa on jopa tuhansia tietokoneita.

## Halpa sähkö ja viileä ilmasto

![Työkoneita datakeskuksen työmaalla.](https://images.cdn.yle.fi/image/upload/c_crop,h_3375,w_6000,x_0,y_375/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1746626137/39-1461492681b65daebf6b)

Avaa kuvien katselu

Tälle pellolle Kouvolaan rakennetaan datakeskus, jonka vuokralaiseksi tulee kiinalainen somejätti Tiktok Kuva: Kalle Purhonen / Yle

Suomeen on tulossa paljon uusia datakeskuksia.

Myös moni kansainvälinen firma haluaa tuoda datakeskuksen Suomeen. Suomi kiinnostaa edullisen sähkön ja viileän ilmaston takia, sillä datakeskuksen tietokoneet ja jäähdytys vaativat paljon sähköä.

Tällä viikolla on puhuttu paljon datakeskuksesta, joka rakennetaan Kouvolaan. Keskuksen pääkäyttäjäksi on tulossa kiinalainen sosiaalisen median palvelu Tiktok.

Kouvolassa on iloittu hankkeesta, sillä se tuo työtä ehkä jopa sadoille ihmisille.

## Onko Tiktok tietoturvariski?

![Elinkeinoministeri Wille Rydman.](https://images.cdn.yle.fi/image/upload/c_crop,h_2621,w_4660,x_0,y_183/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1747147201/39-14645826823590da2c96)

Avaa kuvien katselu

Elinkeinoministeri Wille Rydman epäilee, että Tiktokin datakeskus voi olla tietoturvariski. Kuva: Petteri Bülow / Yle

Elinkeinoministeri Wille Rydmania Tiktokin datakeskus kuitenkin huolestuttaa. Rydman sanoo, että datakeskus voi olla tietoturvariski.

EU sakotti Tiktokia tietosuojarikkeistä tämän kuun alussa. Myös poliisi on jo aiemmin varoittanut, että Tiktokin käyttäjien tiedot voivat päätyä Kiinan turvallisuusviranomaisille.

Pääministeri Petteri Orpo kuitenkin sanoo, että Tiktokin datakeskus on tervetullut Suomeen.

Tietoturva-asiantuntija Mikko Hyppönen sanoo, että datakeskuksesta ei tarvitse olla huolissaan. Tiktokin tietoturvauhat eivät riipu datakeskusten sijainnista.

## Kertaus

Kerrataan vielä.

Suomeen rakennetaan nyt paljon datakeskuksia.

Halpa sähkö ja viileä ilmasto houkuttelevat datakeskuksia Suomeen.

Kiinalainen Tiktok aikoo avata datakeskuksen Kouvolassa.

Tietoturva-asiantuntija sanoo, että Tiktokin datakeskukseen ei liity tietoturvariskejä.

Tässä oli Uutisviikko selkosuomeksi - kuulemiin huomiseen!
