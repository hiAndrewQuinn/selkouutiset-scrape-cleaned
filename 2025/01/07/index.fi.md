# TV \| Selkouutiset \| tiistai 7.1.2025

Huonokuntoiset sillat. Koronapandemia. Vuodenvaihteen muutokset. Sää.

## Huonokuntoiset sillat

Aluksi aiheena on liikenneturvallisuus.

Suomen julkisilla teillä on paljon huonokuntoisia siltoja. Väylävirasto sanoo, että huonokuntoisia siltoja on noin 900.

Silloissa on esimerkiksi lahovaurioita, kulumista ja ruostumista.

Suomen julkisilla teillä on paljon huonokuntoisia siltoja.

Siltojen kunto on noussut esiin, kun 4 nuorta kuoli liikenneonnettomuudessa Nurmijärvellä viikonloppuna.

Nuorten auto suistui yksityistiellä sillalta jokeen. Sillan kaiteet olivat lyhyet ja huterat.

## Koronapandemiasta 5 vuotta

Sitten aiheena on koronapandemia.

Koronaviruspandemian alkamisesta on kulunut viisi vuotta.

Ensimmäiset tautitapaukset todettiin Kiinan Wuhanissa joulukuussa 2019. Sieltä virus levisi pikavauhtia maailmalle matkailijoiden mukana.

Maaliskuun alussa 2020 Maailman terveysjärjestö WHO sanoi, että kyseessä on pandemia.

Rajat menivät kiinni, kauppa pysähtyi ja ihmiset jäivät kotiin etätöihin.

Tartuntojen määrä kasvoi silti nopeasti, ja paljon ihmisiä myös kuoli koronaan.

Tilanne alkoi helpottaa vasta, kun koronaa vastaan saatiin rokote joulukuussa 2020

Koronapandemian alkamisesta on kulunut viisi vuotta.

Virus on yhä olemassa, mutta se ei ole enää yhtä vaarallinen kuin alussa. Rokotteet ja tartunnat ovat myös parantaneet ihmisten vastustuskykyä.

## Vuodenvaihteen muutokset

Suomessa moni asia muuttui, kun vuosi vaihtui.

Esimerkiksi lääkkeet, kirjat ja elokuvaliput maksavat nyt enemmän. Muutoksia tuli myös esimerkiksi asumistukiin ja lapsiperheiden verotukseen.

Uutisviikko selkosuomeksi kertoo, mikä kaikki muuttui. [Lauantain](https://yle.fi/a/74-20134925) ja [sunnuntain](https://yle.fi/a/74-20135002) lähetykset löytyvät selkouutisten nettisivuilta.

## Keskiviikon sää

Vielä sääennuste.

Huomenna keskiviikkona maan itäosassa sataa lunta. Myös lännessä voi tulla hajanaisia vesi- tai lumisateita.

Lämpötila on +3 ja -15 asteen välillä.

