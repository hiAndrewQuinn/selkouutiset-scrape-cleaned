# Radio \| Uutisviikko selkosuomeksi \| lauantai 16.11.2024

Miesten väkivalta naisia kohtaan

Uutisviikon aihe on tällä kertaa miesten väkivalta naisia kohtaan. Uusi tutkimus kertoo huolestuttavia tietoja siitä, mitä nuoret miehet ajattelevat naisista. Nyt kerromme asiasta lisää.

## Uusi tutkimus

![Osa nuorista miehistä ajattelee, että nainen voi ansaita väkivaltaa. Kuva: Benjamin Suomela / Yle](https://images.cdn.yle.fi/image/upload/c_crop,h_3366,w_5984,x_1,y_107/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1721653404/39-88443961a09dded2ef3)

Tällä viikolla julkaistiin tutkimus siitä, mitä miehet Suomessa ajattelevat naisista.

Tutkimus kertoo, että erityisesti nuorilla miehillä on huolestuttavia mielipiteitä.

25 prosenttia alle 35-vuotiaista miehistä sanoo, että nainen voi ansaita väkivaltaa.

He ajattelevat, että mies voi lyödä naista, jos naisella on väärät vaatteet, ulkonäkö tai käytös.

## Nuoret miehet

![Nuoret miehet viettävät paljon aikaa yksin tietokoneella. Kuva: Heidi Gabrielsson / Yle](https://images.cdn.yle.fi/image/upload/c_crop,h_2244,w_3990,x_0,y_83/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1686204676/39-112628964816f2c4a802)

Asiantuntijat ovat pohtineet, miksi nuoret miehet ajattelevat, että mies saa joskus lyödä naista.

Asiantuntijat sanovat, että yksi syy on sosiaalinen media. Siellä nuoret miehet näkevät sisältöjä, joissa ihaillaan väkivaltaa naisia kohtaan.

Nuoret miehet voivat myös kokea, että he eivät ole osa yhteiskuntaa. Heidän voi olla esimerkiksi vaikea saada työpaikkaa. Silloin he ehkä ajattelevat, että miesten asema on huonontunut, koska naisten asema on parantunut.

Asiantuntijat muistuttavat myös, että Suomessa nuoret miehet ovat paljon yksin. Silloin tunne-elämä ei kehity. Tilanne paheni korona-aikana.

## Suomen tilanne

![Väkivallan uhri saa apua esimerkiksi MIELI kriisipuhelimesta. Numero on 09 2525 0111 (suomeksi), 09 2525 0112 (ruotsiksi), 09 2525 0114 (ukrainaksi), 09 2525 0115 (venäjäksi) ja 09 2525 0116 (englanniksi). Kuva: Mårten Lampén / Yle](https://images.cdn.yle.fi/image/upload/c_crop,h_2999,w_5356,x_0,y_446/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1646839918/39-9260216228c46fafb21)

Tutkimuksen tiedot ovat järkyttäneet naisia.

Millainen meidän tulevaisuus on, jos miehet ajattelevat, että nainen voi ansaita väkivaltaa? Näin kysyivät naiset, joita Yle haastatteli Kuopiossa.

Monet tutkimukset ovat kertoneet, että naiset kokevat Suomessa väkivaltaa enemmän kuin monissa muissa Euroopan maissa. Tavallisesti väkivalta tapahtuu omassa kodissa.

On kuitenkin hyvä muistaa myös se uuden tutkimuksen tieto, että suurin osa Suomen miehistä sanoo, että on aina väärin lyödä naista.

Jokainen voi saada apua, jos häntä lyödään tai kohdellaan muuten väkivaltaisesti. Lisää tietoa on esimerkiksi osoitteessa [nettiturvakoti.fi](https://nettiturvakoti.fi/).

## Kertaus

Uutisviikon aihe oli miesten väkivalta naisia kohtaan. Kerrataan tärkeimmät asiat.

Tutkimus kertoo, että osa nuorista miehistä on sitä mieltä, että mies saa joskus lyödä naista.

Asiantuntijat sanovat, että syitä ovat esimerkiksi sosiaalinen media ja nuorten miesten yksinäisyys.

Tutkimus kertoo kuitenkin myös, että suurin osa miehistä ei koskaan hyväksy väkivaltaa naisia kohtaan.

Tämä oli Uutisviikko selkosuomeksi, tavataan taas. Kuulemiin!

