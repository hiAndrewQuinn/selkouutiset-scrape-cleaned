# Viikon uutinen selkosuomeksi | lauantai 14.2.2026

Kelan toimeentulotuen muutokset

Kuuntele

Voit lukea uutiset samanaikaisesti alta.

## Kelan toimeentulotuen muutokset

Tämän viikon aiheena on Kelan toimeentulotuen muutokset.

Osa muutoksista tuli voimaan helmikuun alussa ja osa tulee voimaan maaliskuun alussa.

Hallitus on kiristänyt toimeentulotuen ehtoja ja monet suomalaiset saavat nyt vähemmän tukea kuin ennen.

![Lähikuva käsistä, jotka pitävät puhelinta. Puhelimessa on auki Kelan toimeentulotukilaskuri.](https://images.cdn.yle.fi/image/upload/c_crop,h_3375,w_6000,x_0,y_0/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1755000927/39-1506041689b2f1bb4144)

Avaa kuvien katselu

Kelan verkkopalvelussa on esimerkiksi toimeentulotukilaskuri. Kuva: Sanni Isomäki / Yle

## Muut tuet

Isoin muutos on se, että Kela voi nyt pienentää toimeentulotukea helpommin kuin ennen.

Jos ihminen ei hae ensin muita tukia, Kela pienentää toimeentulotukea jopa 50 prosenttia.

Muita tukia ovat esimerkiksi opintotuki, työttömyystuki, asumistuki, vanhempainpäiväraha, eläkkeet ja sairauspäivärahat.

## Ehdot

Toimeentulotuki pienenee myös, jos hakija ei ilmoittaudu työnhakijaksi kuukauden kuluessa, kun työttömyys alkaa.

Jos maahanmuuttaja ei noudata kotoutumissuunnitelmaa, Kela voi pienentää toimeentulotukea.

Jos työtön työnhakija kieltäytyy työstä, tai hän ei hae tarpeeksi montaa työpaikkaa, Kela voi pienentää toimeentulotukea 20 tai 40 prosenttia.

Alle 25-vuotiaiden pitää hakea opiskelemaan, jos heillä ei ole ammatillista tutkintoa peruskoulun tai lukion jälkeen.

Kaikien ehtojen pitää täyttyä, että ihminen voi saada toimeentulotukea.

## Perusosa

Maaliskuun alussa myös toimeentulotuen perusosa pienenee kaikilla täysi-ikäisillä 2 tai 3 prosenttia.

Esimerkiksi vähintään 18-vuotias ihminen, joka asuu yksin, saa noin 18 euroa vähemmän kuukaudessa kuin ennen.

Aiemmin ihminen sai ansaita 150 euroa kuukaudessa ilman, että se vaikutti toimeentulotukeen.

Nyt tämä mahdollisuus poistuu.

Jatkossa kaikki ansiotulot ja avustukset lasketaan tuloiksi.

Tämä muutos ei koske vielä omaishoitajia ja perhehoitajia. He saavat vielä ansaita 150 euroa kuukaudessa ilman, että se vaikuttaa tukeen.

Poikkeus on voimassa ensi vuoden loppuun asti.

![Tyhjä, remontoitava ja myynnissä oleva asunto Puotilassa, Helsingissä. Näkymä olohuoneen ikkunasta.](https://images.cdn.yle.fi/image/upload/c_crop,h_3345,w_5948,x_0,y_244/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1770966055/39-1597031698ecbb66779a)

Avaa kuvien katselu

Vuokraosuuden maksussa pitää olla tarkka, koska tuen määrä vaihtelee. Kuva: Esa Syväkuru / Yle

## Vuokraosuus

Kela maksaa nyt vuokraosuuden suoraan vuokranantajalle, jos Kela on maksanut asuntoon vuokravakuuden.

Asukkaan pitää maksaa vuokran loppuosa itse, jos Kela ei maksa koko vuokraa.

Tämä vaatii tarkkuutta, koska tuen määrä voi vaihdella kuukausittain.

## Kertaus

Viikon uutinen selkosuomeksi kertoi Kelan toimeentulotuen muutoksista.

Uudet säännöt määräävät, että ennen kuin voi saada toimeentulotukea, pitää hakea muita tukia.

Tukea voidaan myös pienentää helpommin kuin ennen.

Toimeentulotuen perusosa pienenee, ja kaikki tulot vaikuttavat tukeen enemmän kuin ennen.

Tämä oli Viikon uutinen selkosuomeksi. Tavataan taas, kuulemiin!
