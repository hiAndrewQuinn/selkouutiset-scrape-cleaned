# Radio \| Uutisviikko selkosuomeksi \| sunnuntai 13.10.2024

Työntekijöitä ulkomailta

Uutisviikon aihe on tällä kertaa se, että Suomi tarvitsee työntekijöitä ulkomailta. Nyt kerromme, mistä maista Suomi etsii työntekijöitä ja miten Suomi heitä houkuttelee.

## Filippiiniläiset lähihoitajat

![Nämä filippiiniläiset lähihoitajat saapuivat Suomeen lokakuun alussa. Kuva: Markku Pitkänen / Yle](https://images.cdn.yle.fi/image/upload/c_crop,h_2133,w_3792,x_6,y_59/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1727891179/39-135770766fd807736ec5)

Lokakuun alussa Helsinki-Vantaan lentokentälle saapui iso joukko filippiiniläisiä. He eivät tulleet lomalle, he tulivat Suomeen töihin.

Joukkoon kuului noin 20 filippiiniläistä lähihoitajaa. Heidät on palkattu Suomeen jo Filippiineillä, jossa he myös aloittivat suomen kielen opiskelun. Kaikilla on Suomessa ainakin 2 vuoden työsopimus.

Lentokentällä lähihoitajia oli vastassa filippiiniläisiä, jotka jo asuvat Suomessa. He ovat kertoneet hyviä kokemuksia Suomesta uusille tulijoille.

Filippiiniläiset sanovat, että syitä muuttaa Suomeen ovat tasapaino työn ja vapaa-ajan välillä sekä ihmisten tasa-arvo.

## Työntekijöitä 4 maasta

![Intialainen Unnikrishnan Kurup työksentelee tietotekniikka-alalla Suomessa. Kuva: Silja Viitala / Yle](https://images.cdn.yle.fi/image/upload/c_crop,h_3323,w_5909,x_0,y_442/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1725963376/39-134636666e019821dec7)

Filippiinit on yksi maista, joista Suomi haluaa työntekijöitä.

Suomen hallitus haluaa maahanmuuttajia erityisesti 4 maasta. Maat ovat Filippiinit, Intia, Vietnam ja Brasilia. Suomi on valinnut maat esimerkiksi sen perusteella, millaista koulutusta niissä järjestetään.

Näissä maissa Suomi on järjestänyt kampanjoita, joissa on kerrottu Suomesta. Lisäksi Suomi on palkannut näihin maihin asiantuntijoita, jotka houkuttelevat työntekijöitä Suomeen.

Eniten tulijoita on saatu Filippiineiltä, josta on tullut työntekijöitä hoitoalalle. Intiasta on tullut tietotekniikan osaajia. Vietnamista Suomi on saanut työntekijöitä maanviljelyyn ja puutarha-alalle. Brasiliasta tulijoita on vielä vähän.

## Ulkomaalaisten työntekijöiden tarve

![Suomessa on paljon eläkeläisiä. Kuva: Siiri Pohjoinen / Yle](https://images.cdn.yle.fi/image/upload/c_crop,h_2268,w_4031,x_0,y_728/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1654089058/39-963622629760c5643d7)

Suomi tarvitsee työntekijöitä ulkomailta. Syy on se, että suomalaiset vanhenevat. Eläkeläisten määrä kasvaa, mutta työikäisten määrä pienenee.

Nykyään Suomi myöntää ulkomaalaisille noin 20 000 työlupaa vuodessa. Firmat ja asiantuntijat arvioivat, että tulevaisuudessa Suomen pitää myöntää työlupia 2 kertaa enemmän eli ainakin 40 000 työlupaa vuodessa, jotta työntekijöitä on tarpeeksi.

## Kertaus

Uutisviikon aihe oli tällä kertaa ulkomaalaisten työntekijöiden tarve. Kerrataan tärkeimmät asiat.

Suomi tarvitsee työntekijöitä ulkomailta.

Suomi houkuttelee työntekijöitä 4 maasta, jotka ovat Filippiinit, Intia, Vietnam ja Brasilia.

Eniten tulijoita on Filippiineiltä, josta Suomi on saanut työntekijöitä hoitoalalle.

Tämä oli Uutisviikko selkosuomeksi, tavataan taas. Kuulemiin!

