# TV \| Selkouutiset \| maanantai 23.12.2024

EU-johtajia Suomessa. Paloturvallisuus. Kasvisruoka jouluna. Joulun sää. Joulutauko. (TV:n selkouutiset seuraavan kerran 7.1.)

## EU-johtajia Suomessa

Ensin uutinen politiikasta.

Joukko EU-johtajia kokoontui viikonloppuna Suomeen.

Pääministeri **Petteri Orpo** kutsui Suomeen Ruotsin, Italian ja Kreikan pääministerit sekä **Kaja Kallaksen**, joka johtaa EU:n ulkopolitiikkaa.

Johtajat keskustelivat erityisesti Euroopan turvallisuudesta.

Italian pääministeri **Giorgia Meloni** sanoi, että Venäjä ja rikollisjärjestöt yrittävät aiheuttaa EU:lle ongelmia maahanmuuton avulla. Siksi EU:n ulkorajojen puolustaminen on tärkeää.

EU-johtajia kokoontui viikonloppuna Suomeen.

He tutustuivat myös Lapin luontoon.

## Paloturvallisuus

Sitten aiheena paloturvallisuus.

Paloturvallisuus on jouluna tärkeää.

Kodeissa on paljon jouluvaloja ja niitä varten jatkojohtoja.

Palopäällikkö **Claes Tallberg** sanoo, että jatkojohtojen pitää olla hyvässä kunnossa, jotta niitä voi käyttää turvallisesti.

Keittiössä tulipalon vaara kasvaa, jos pinnoilla on paljon tavaraa ja likaa.

Jouluna pitää muistaa paloturvallisuus.

Kodeissa pitää olla palovaroitin.

Sammutuspeitolla voi sammuttaa esimerkiksi kattilan, joka syttyy palamaan.

Ja sammuttimia on erikokoisia, Tallberg sanoo.

## Kasvisruoka jouluna

Sitten aiheena jouluruoka.

Kasvisruokien suosio kasvaa jouluna.

Tässä valmistetaan ruokaa kasviskaviaarista.

Se näyttää ja maistuu samalta kuin kalakaviaari, mutta se on valmistettu merilevästä.

Siksi se sopii myös kala-allergikoille, eikä siinä ole kolesterolia.

Kasvisruokien suosio kasvaa jouluna.

Kerromme suomalaisista jouluruoista lisää ohjelmassa [Uutisviikko selkosuomeksi](https://yle.fi/a/74-20133137).

Ohjelman voi kuunnella osoitteessa yle.fi/selkouutiset ja Yle Areenassa.

## Joulun sää

Vielä sääennuste.

Joulua vietetään lauhassa säässä.

Aatto on pilvinen ja suurelta osin poutainen. Kaakossa ja idässä voi sadella ajoittain lunta tai räntää.

Joulupäivänä tuuli voimistuu ja maan keski- ja pohjoiosan yli liikkuu sateita. Lauhaa ilmaa virtaa samalla Suomeen.

Tapaninpäivä on poutainen ja monin paikoin selkeä.

## Joulutauko

Television selkouutisilla alkaa nyt joulutauko.

Selkokieliset tv-uutiset lähetetään taas tammikuun 7. päivä.

Radio-ohjelma **Uutisviikko selkosuomeksi** tulee myös joulunaikaan aina lauantaina ja sunnuntaina.

Nyt toivotamme kaikille oikein hyvää joulua!

