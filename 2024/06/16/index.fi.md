# Radio \| Uutisviikko selkosuomeksi \| sunnuntai 16.6.2024

Marimekon Unikko täyttää 60 vuotta.

Tässä Uutisviikko selkosuomeksi ja Pälvi Tammi. Uutisviikon aiheena on suomalainen tekstiili- ja vaatefirma Marimekko. Marimekon tunnetuin kuvio Unikko täyttää tänä vuonna 60 vuotta.

Marimekko on ollut pitkään suomalaisen designin kansallisylpeys. Nyt kerromme lisää Marimekosta ja Unikosta.

## Marimekko

![Marimekon Unikko-kuosia valmistetaan monissa eri väreissä. Kuva: Mårten Lampén / Yle](https://images.cdn.yle.fi/image/upload/c_crop,h_2001,w_3559,x_0,y_815/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1715165152/39-1282030663b5529eb95c)

Suomalainen designtalo Marimekko perustettiin vuonna 1951. Marimekon perusti Armi Ratia.

Sodanjälkeiseen Suomeen syntyi tuoteperhe, joka liittyi kokonaiseen elämäntapaan.

Marimekko oli muotia, tekstiilejä, vaatteita ja väriä. Kuviot näkyivät kodeissa ja kaduilla.

Marimekko näkyi myös ulkomailla. Esimerkiksi presidentin puoliso Jaqcueline Kennedy ihastui 1960-luvun Marimekko-designiin ja osti kerralla 9 Marimekkoa.

## Unikon synty

![Suunnittelija Maija Isola. Kuva: Storyhill](https://images.cdn.yle.fi/image/upload/c_crop,h_1080,w_1919,x_0,y_0/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1640096054/39-89517561c1e066aae20)

Marimekolla on ollut historian aikana yli 3500 kuviota. Tunnetuin on 60-vuotias Unikko, ja lähes jokainen suomalainen tunnistaa myös raidat ja ruudut.

Marimekon Unikko syntyi sattumalta. Marimekon perustaja Armi Ratia ei missään nimessä halunnut mallistoihin kukkia. Ratia halusi, että Marimekko erottuu muun muodin joukosta.

Tekstiilisuunnittelija Maija Isola kuitenkin päätti piirtää kukkia ja esitteli kuvia Ratialle vuonna 1964.

Ratia rakastui malliin nimeltä Unikko.

## Unikkoa kaikkialla

![](https://images.cdn.yle.fi/image/upload/c_crop,h_1153,w_2048,x_0,y_109/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1501598780/39-418259598093d3a3688)

Unikko-kuosi on ollut esimerkiksi lentokoneen kyljessä, puhelimen kuoressa, kankaissa ja kävelysauvoissa sekä astioissa.

Vaatteisiin Unikko pääsi vasta 2000-luvun vaihteessa, ja vaatteisiin Unikko myös jäi.

Aalto-yliopiston professori Maarit Salolainen sanoo, että Unikko on osa jokaisen suomalaisen identiteettiä.

## Armi Ratia

![Marimekon perustaja Armi Ratia vaatemallinen seurassa. Kuva: Antero Tenhunen / Yle](https://images.cdn.yle.fi/image/upload/c_crop,h_3223,w_5730,x_0,y_233/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1618570093/39-79558560796b04b1c54)

Designmuseon johtaja Marianne Aav sanoo, että Armi Ratian Marimekko on antimuotia. Ratia halusi valmistaa vaatteita, joita päivän muoti ei rajoita ja joita voi käyttää vuodesta toiseen.

Armi Ratia oli suuri kuuluisuus Suomessa. Hänen vaikutuksensa oli niin suuri, että hänestä on tehty esimerkiksi elokuva ja ooppera.

![Armi-ooppera Ilmajoen musiikkijuhlilla. Kuva: Antti Haavisto / Yle](https://images.cdn.yle.fi/image/upload/c_crop,h_831,w_1480,x_0,y_0/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1686223483/39-11267506481b94aede88)

## Kertaus

Uutisviikon aihe oli tekstiili- ja vaatefirma Marimekko. Kerrataan vielä tärkeimmät asiat.

Marimekon tunnetuin kuvio on Unikko on osa suomalaisten identiteettiä. Unikko täyttää 60 vuotta.

Tämä oli Uutisviikko selkosuomeksi, tavataan taas. Kuulemiin!

