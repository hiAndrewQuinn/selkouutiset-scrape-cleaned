# TV | Selkouutiset | maanantai 25.8.2025

Kaapelirikot. Lapsiperheiden köyhyys. Rantaroskat. Sää.

## Kaapelirikko oikeudessa

Aluksi uutinen Suomenlahden kaapelirikoista.

Helsingin käräjäoikeudessa on alkanut oikeudenkäynti kaapelirikoista Suomenlahdella.

5 tietoliikenne- ja sähkökaapelia meni rikki viime joulupäivänä. Kaapelit kulkivat merenpohjassa Suomen ja Viron välillä.

Kaapelit menivät rikki, kun Eagle S -laiva veti ankkuria merenpohjassa melkein 100 kilometrin matkan.

Eagle S -laivan kapteeni ja kaksi perämiestä ovat saaneet syytteet kaapelirikoista. Heitä syytetään törkeästä tuhotyöstä. Syyttäjä vaatii heille 2,5 vuoden vankeusrangaistusta.

Syytetyt sanovat, että he eivät ole tehneet rikosta. He sanovat, että kaapeleiden rikkoutuminen oli vahinko.

## Lapsiperheiden köyhyys

Sitten uutinen lapsiperheiden köyhyydestä.

Lapsiperheiden köyhyys kasvaa enemmän kuin aiemmin arvioitiin, sanoo Terveyden ja hyvinvoinnin laitos. Köyhtymisen syynä ovat hallituksen leikkaukset sosiaaliturvaan.

THL:n uusi arvio on, että leikkausten takia 27 000 lasta putoaa pienituloisuuden rajan alle.

Sosiaaliturvan leikkaukset lisäävät lapsiperheiden köyhyyttä. Toimeentulotuki ei riitä korvaamaan leikkauksia, jotka hallitus on tehnyt asumistukeen ja työttömyysturvaan.

## Rantojen roskat

Sitten kerromme rantojen roskista.

Suomen rantojen yleisin roska on tupakantumppi. Rannoilta löytyy myös entistä enemmän nikotiinipusseja ja nuuskapusseja.

Suomen ympäristökeskus tutkii säännöllisesti, millaista roskaa rannoilta löytyy. Uusin havaintopaikka on Hangon Tulliniemessä.

Reilussa tunnissa tutkijat keräävät rannalta kaksi pussillista roskaa.

Rannalla yleisin roska on tupakantumppi. Toiseksi eniten löytyy muoviroskaa.

## Tiistain sää

Vielä sääennuste.

Tiistaina sää on epävakaista, eli voi sataa vähän vettä.

Lämpötila on noin 10-17 astetta.
