# TV \| Selkouutiset \| torstai 25.7.2024

Terveyskeskusten kesätauot. Lihankulutus. Suomi Venetsian taidetapahtumassa. Pariisin olympiakisat. Sää.

## Terveyskeskusten kesätauot

Ensin uutinen terveyskeskuksista.

Monet terveyskeskukset ovat kiinni kesällä.

Ylen selvitys kertoo, että tänä kesänä 120 terveyskeskusta on kiinni.

Terveyskeskuksen kesätauko voi kestää esimerkiksi kuukauden.

Kun potilaan oma terveyskeskus on suljettu, hän voi hakea apua toiseksi lähimmältä terveyskeskukselta.

Monet terveyskeskukset ovat kesällä kiinni.

Usein syy on se, että hoitajille ja lääkäreille ei löydy kesäsijaisia.

Hoitoalalla on pula työntekijöistä.

## Lihankulutus

Sitten aiheena liha.

Suomalaiset syövät vähemmän lihaa kuin ennen.

Lihankulutus on vähentynyt jo joitakin vuosia.

Vuonna 2018 lihaa kulutettiin yli 81 kiloa henkeä kohti. Viime vuonna lihaa kulutettiin enää alle 78 kiloa henkeä kohti.

Erityisesti sianlihan ja naudanlihan kulutus on vähentynyt. Vain kananlihaa syödään enemmän kuin ennen.

Suomalaiset syövät vähemmän lihaa kuin ennen, koska lihan hinta on noussut.

Lisäksi monet ovat vaihtaneet lihan kasvisproteiiniin.

## Taidetapahtuma

Sitten menemme Italiaan ja Venetsiaan.

Venetsian taidebiennaali on maailman suurin kuvataidetapahtuma.

Myös Suomi on mukana tapahtumassa.

Suomen näyttelyn teema on taiteen saavutettavuus ja esteettömyys, kertoo taiteilija Vidha Saumya.

Ihmisten kehot ovat erilaisia ja ihmisillä on erilaisia taustoja, mutta Suomen näyttelyssä kaikille halutaan tarjota mahdollisuus nauttia taiteesta.

## Olympiakisat

Kerrotaan vielä, että Pariisin olympiakisat avataan huomenna.

Turvatoimet Pariisissa ovat ankarat.

Olympiakisojen turvallisuudesta huolehtii 45 000 poliisia ja sotilasta.

Avajaiset järjestetään Pariisin keskustassa.

Paikalle tulee yli 300 000 katsojaa.

Kaupungin keskusta on suljettu liikenteeltä avajaisten aikana.

## Perjantain sää

Vielä sääennuste.

Perjantaina sää jatkuu helteisenä.

Etelässä, maan keskiosassa sekä Lapissa voi sataa. Aiempien päivien ukkoset vähenevät.

Lämpötila on 24-30 astetta. Helle on tukalaa.

