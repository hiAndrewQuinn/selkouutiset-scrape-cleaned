# Radio \| Uutisviikko selkosuomeksi \| lauantai 5.10.2024

Maahanmuuttajanuorten lukutaito

Tällä viikolla on puhuttu paljon maahanmuuttajataustaisten nuorten lukutaidosta ja oppimistuloksista.

Uusi tutkimus kertoo, että nuorten lukutaito on heikentynyt, ja se on yksi syy heikkoihin oppimistuloksiin.

Nyt kerromme asiasta lisää.

## Nuorten lukutaito heikkenee

![Nuorten lukutaito on heikentynyt. Lukutaitoa kuitenkin tarvitaan kaikenlaiseen oppimiseen. Kuva: Yle, kuvakaappaus ohjelmasta Kansa Koulussa](https://images.cdn.yle.fi/image/upload/c_crop,h_1605,w_2853,x_0,y_0/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1617952078/39-792780606ffcd0f0573)

Maahanmuuttajataustaisten nuorten heikko lukutaito ja heikot oppimistulokset herättävät huolta.

Jyväskylän yliopisto ja kulttuuriministeriö julkistivat alkuviikosta tutkimuksen, jossa tarkastellaan 15-vuotiaiden, maahanmuuttajataustaisten nuorten osaamista, Tutkimuksessa tarkasteltiin nuorten osaamista esimerkiksi lukutaidossa ja matematiikassa. Samanlainen tutkimus tehtiin viimeksi vuonna 2012.

Tutkimus osoittaa, että maahanmuuttajanuorten osaaminen on selvästi heikompaa kuin suomalaisnuorten.

Tutkijat ovat erityisen huolissaan maahanmuuttajanuorten heikosta lukutaidosta. Nuorten lukutaito on myös heikentynyt edellisestä tutkimuksesta.

## Lukutaito on avain oppimiseen

![Abdul Rahman Atout kertoo, että hän oppii asioita, kun kuuntelee, keskittyy ja kertaa hyvin. Kuva: Thomas Hagström / Yle](https://images.cdn.yle.fi/image/upload/c_crop,h_2894,w_5146,x_0,y_0/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1727867051/39-135746466fd286fbf0a6)

Lukeminen ja luetun ymmärtäminen on vaikeaa erityisesti nuorille, jotka ovat ensimmäisen sukupolven maahanmuuttajia. Heistä noin 60 prosentilla on heikko lukutaito.

Toisen sukupolven maahanmuuttajanuorten tilanne on vähän parempi. Kuitenkin myös heistä noin 40 prosentilla on heikko lukutaito.

Tämä herättää huolta, sillä hyvä lukutaito on avain kaikkeen oppimiseen. Heikko lukutaito tarkoittaa myös sitä, että ihmisen on vaikea osallistua suomalaiseen yhteiskuntaan, päästä esimerkiksi jatko-opintoihin ja työelämään.

## Kieliongelmat vaikeuttavat oppimista

![Hasti Assiabi on syntynyt Suomessa ja puhuu suomea jo paremmin kuin äidinkieltään farsia. Kuva: Thomas Hagström / Yle](https://images.cdn.yle.fi/image/upload/c_crop,h_1920,w_3414,x_0,y_843/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1727867390/39-135747466fd29ba4ae38)

Maahanmuuttajataustaiset oppilaat kertovat myös itse, että kieliongelmat vaikeuttavat oppimista koulussa.

Libanonilaistaustainen Abdul Rahman Atout käy peruskoulun 9. luokkaa. Hän sanoo, että monien kavereiden on vaikea ymmärtää suomenkielistä tekstiä.

Iranilaistaustainen Hasti Assiabi taas sanoo, että suomen kieltä ei opi hyvin, jos kotona ja kavereiden kanssa puhuu jotain toista kieltä.

## Kertaus

Uutisviikon aihe oli tällä kertaa maahanmuuttajataustaisten nuorten heikko lukutaito.

Heikko lukutaito heikentää myös oppimistuloksia muissa aineissa ja vaikeuttaa esimerkiksi pääsyä jatko-opintoihin tai työelämään.

Tämä oli Uutisviikko selkosuomeksi. Kuulemiin!

