# TV | Selkouutiset | maanantai 19.5.2025

Israelin maaoperaatio. Finnair. Euroviisut. Sää.

## Israelin maaoperaatio

Aluksi uutinen Gazasta.

Israel kertoo, että se on aloittanut laajan maaoperaation Gazassa.

Israelin armeija on edennyt Gazan pohjois- ja eteläosiin.

Ennen maaoperaatiota Israel teki monena päivänä ilmaiskuja Gazaan. Eilen sunnuntaina ilmaiskuissa kuoli yli 130 palestiinalaista.

Israel on aloittanut maahyökkäyksen Gazaan.

Israel kertoo, että Gazaan voidaan kuitenkin kuljettaa vähän ruokaa, vaikka sota kiihtyy.

Yhdistyneet kansakunnat eli YK kertoo, että kaikki Gazan asukkaat kärsivät nälästä.

## Finnairin lennot

Sitten Finnairin lennoista.

Lentofirma Finnair peruu tänään yli 100 lentoa.

Lentojen peruminen vaikuttaa tuhansiin matkustajiin Helsinki-Vantaan lentokentällä.

Finnair sanoo, että lentokentälle kannattaa tulla ajoissa. Lähtöselvitys kannattaa tehdä ennen kentälle tuloa.

Lentojen perumisen syy on Ilmailualan unionin lakko. Työriitaa on yritetty ratkaista tammikuusta lähtien.

Finnair peruu tänään yli 100 lentoa.

Finnair on perunut työriidan vuoksi lentoja myös aikaisemmin.

## Euroviisut

Lopuksi asiaa euroviisuista.

Suomalaiset keskustelevat paljon euroviisujen tuloksesta.

Suomi ja Ruotsi olivat ennakkosuosikkeja lauantain euroviisujen voittajaksi. Suomen edustaja Erika Vikman oli sijalla 11.

KAJ-yhtye oli 4:s. KAJ edusti Ruotsia, mutta on kotoisin Suomesta.

Moni suomalainen on pettynyt tulokseen. Ammattilaisraadit antoivat Suomelle ja Ruotsille hyvin vähän pisteitä.

Suomi sai vähän pisteitä myös yleisöltä.

Suomalaiset keskustelevat paljon euroviisuista.

Euroviisut voitti Itävalta.

## Tiistain sää

Vielä sääennuste.

Huomenna tuulee. Pohjoisessa on pilvistä ja aika kylmää.

Etelässä sää vaihtelee.

Lännessä paistaa aurinko. Idässä tulee sadekuuroja.
