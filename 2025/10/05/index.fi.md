# Radio | Uutisviikko selkosuomeksi | 5.10.2025

Kuluttajien luottamus talouteen ja isoihin hankintoihin

Kuuntele

Voit lukea uutiset samanaikaisesti alta.

## Kuluttajien luottamus

Uutisviikon aiheena on kuluttajien luottamus talouteen ja isoihin hankintoihin.

Suomalaiset ovat nyt epävarmoja omasta ja koko Suomen taloustilanteesta.

Tutkimus kertoo, että kuluttajien luottamus nousi syyskuussa hieman, mutta se oli edelleen heikkoa.

Tilanne vaikuttaa paljon esimerkiksi asuntokauppaan.

Kerromme nyt lisää, mitä kuluttajien luottamus tarkoittaa ja miten se vaikuttaa ihmisten päätöksiin.

![Tumman auton tuulilassissa on kyltti kertomassa että se on myyty.](https://images.cdn.yle.fi/image/upload/c_crop,h_3078,w_5472,x_0,y_0/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1734437141/39-13965456761660f4059d)

Avaa kuvien katselu

Moni suomalainen ei halua nyt ostaa autoa, koska talous on epävarmaa. Kuva: Mimmi Nietula / Yle

## Isot hankinnat

Kuluttajien luottamus tarkoittaa sitä, kuinka varmoja ihmiset ovat rahan riittävyydestä ja Suomen talouden tulevaisuudesta.

Kun luottamus on heikkoa, ihmiset eivät uskalla tehdä isoja ostoksia, ottaa lainaa tai kuluttaa paljon rahaa.

Tilastokeskus mittaa ihmisten luottamusta kyselyillä. Tällainen kysely tehtiin taas syyskuussa. Myös esimerkiksi S-pankki on tehnyt kyselyn suomalaisten talousluottamuksesta.

Suomalaiset kokevat, että nyt on huono aika tehdä isoja hankintoja.

Vain 15 prosenttia suomalaisista kokee, että nyt on hyvä aika tehdä isoja hankintoja, esimerkiksi ostaa asunto tai auto.

33 prosenttia suomalaisista kokee, että asuntolaina on nyt taloudellinen riski.

36 prosenttia suomalaisista aikoo vähentää rahankäyttöä seuraavan vuoden aikana.

## Asuntokauppa

56 prosenttia suomalaisista uskoo, että työttömyys lisääntyy vuoden kuluessa.

Talouden epävarmuus näkyy myös asuntojen hinnoissa.

Käytettyjen kerrostaloasuntojen hinnat ovat laskeneet koko maassa lähes 2 prosenttia vuodessa.

Helsingin seudulla hinnat ovat laskeneet jopa 17 prosenttia kalleimmista vuosista. Asuntojen hinnat laskevat, koska asunnot eivät mene kaupaksi.

Asiantuntijat arvioivat, että asuntojen hinnat voivat kääntyä nousuun ensi vuonna, jos talouden tilanne paranee.

![Asuintalon edustalla on asuntoesittelyn kyltti.](https://images.cdn.yle.fi/image/upload/c_crop,h_3078,w_5472,x_0,y_105/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1749212354/39-14773136842dbf92f093)

Avaa kuvien katselu

Asuntojen hinnat ovat laskeneet, koska asuntokauppa käy huonosti. Ihmiset eivät halua tehdä isoja hankintoja. Kuva: Mimmi Nietula / Yle

## Luottamuksen vaikutus

Kuluttajien luottamus vaikuttaa paljon koko Suomen talouteen.

Suomen taloudesta puolet syntyy siitä, mitä ihmiset ostavat ja käyttävät.

Asiantuntijat muistuttavat, että tilanne ei ole aivan niin huono kuin pelkkä luottamusluku näyttää.

Osa suomalaisista uskoo, että taloustilanne paranee seuraavan vuoden aikana.

## Kertaus

Uutisviikon aiheena oli kuluttajien luottamus talouteen ja isoihin hankintoihin.

Monet ihmiset lykkäävät nyt isoja hankintoja, esimerkiksi asunnon ostoa tai lainan ottamista. Siksi myös käytettyjen asuntojen hinnat ovat laskeneet.

Kun ihmiset säästävät ja lykkäävät hankintoja, talous ei kasva nopeasti.

Tämä oli uutisviikko selkosuomeksi. Tavataan taas, kuulemiin!
