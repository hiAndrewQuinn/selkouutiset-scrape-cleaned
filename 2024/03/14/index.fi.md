# TV \| Selkouutiset \| torstai 14.3.2024

Koululaisten määrä. Kirkko ja avioliitto. Lakot ja liikenne. Sää.

## Koululaisten määrä

Ensin koulu-uutinen.

Koululaisten määrä vähenee Suomessa.

Koululaisia on pian niin vähän, että kuntien pitää sulkea kouluja. Kaikkiin kouluihin ei riitä oppilaita.

Kuntaliitto arvioi, että vuonna 2030 Suomessa on 80 000 peruskoululaista vähemmän kuin nyt.

Koululaisten määrä vähenee, koska lapsia syntyy liian vähän.

Koululaisten määrä vähenee.

Maahanmuutto kuitenkin parantaa tilannetta, koska vieraskielisten koululaisten määrä kasvaa.

Esimerkiksi Helsingin seudulla noin 30 prosenttia koululaisista on vieraskielisiä vuonna 2030.

## Kirkko ja avioliitto

Sitten uutinen Suomen luterilaisesta kirkosta.

Kirkko voi pian hyväksyä erilaisia avioliittoja.

Luterilaisen kirkon johtajat eli piispat haluavat lopettaa riitelyn siitä, voiko kirkko vihkiä myös naispareja ja miespareja.

Piispat ehdottavat, että kirkko vihkii kaikki parit. Jokainen pappi saa kuitenkin itse päättää, vihkiikö hän nais- ja miespareja.

Jos piispojen ehdotus menee läpi kirkolliskokouksessa, se tarkoittaa, että kirkko hyväksyy myös homoliitot.

Tähän asti kirkon virallinen mielipide on ollut se, että avioliitto voidaan solmia vain naisen ja miehen kesken.

Monet papit ovat kuitenkin jo vihkineet nais- ja miespareja. Siksi asiasta riidellään.

Kirkko voi pian hyväksyä erilaisia avioliittoja.

Suomen laki ei erottele erilaisia pareja. Siviilivihkiminen on sama kaikille pareille.

## Lakot ja liikenne

Lopuksi tietoa lakoista ja liikenteestä.

Poliittiset lakot ovat pysäyttäneet polttoaineiden kuljetuksia.

Bensiinikauppiaat kertovat, että huoltoasemilla polttoainetta on riittänyt. Bensiinin hinta voi kuitenkin nousta.

Bussiliikenne on tullut toimeen varastojen avulla. Ensi viikolla polttoaine alkaa ehkä loppua, ja bussiliikenteeseen voi tulla muutoksia.

## Perjantain sää

Vielä sääennuste. Etelässä on pilvistä ja voi tulla tihkusadetta. Maan keskivaiheilla paistaa paikoin aurinko. Lapissa tulee heikkoja lumisateita. Lämpötila on pääasiassa -2 ja +6 asteen välillä, Pohjois-Lapissa on kylmempää.

