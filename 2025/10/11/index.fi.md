# Radio | Uutisviikko selkosuomeksi | 11.10.2025

Nobel-palkinnot

Kuuntele

Voit lukea uutiset samanaikaisesti alta.

Uutisviikon aihe on Nobel-viikko. Nyt tiedetään, ketkä saavat Nobel-palkinnot.

Joka vuosi odotetaan eniten tietoa kirjallisuuden ja rauhan Nobel-palkinnoista. Kerromme nyt lisää näistä palkinnoista.

## Norjan Nobel-komitea julkisti rauhanpalkinnon

![Norjan Nobel-komitean puheenjohtaja Jørgen Watne Frydnes kertoi tämänvuotisen palkinnonsaajan nimen.](https://images.cdn.yle.fi/image/upload/c_crop,h_4860,w_8640,x_0,y_473/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1760094257/39-153664268e8e7a4c79b9)

Avaa kuvien katselu

Norjan Nobel-komitean puheenjohtaja Jørgen Watne Frydnes kertoi tämänvuotisen palkinnonsaajan nimen. Kuva: Rodrigo Freitas / EPA

Nobel-palkinto perustuu Alfred Nobelin testamenttiin. Hän oli ruotsalainen keksijä. Ensimmäiset Nobel-palkinnot jaettiin vuonna 1901.

Nobelin rauhanpalkinnon 2025 saa venezuelalainen oppositiojohtaja María Corina Machado.

Machado palkitaan pitkästä työstä, jolla hän on edistänyt Venezuelan kansan demokraattisia oikeuksia.

Norjan Nobel-komitea kiittää Machadoa tästä työstä. Machado taistelee oikeudenmukaisen ja rauhallisen siirtymän puolesta kohti demokratiaa.

Venezuela on aiemmin ollut melko demokraattinen ja vauras maa, joka voi hyvin. Siitä on kuitenkin tullut julma ja autoritaarinen eli itsevaltainen valtio.

Suurin osa venezuelalaisista elää köyhyydessä.

Nobel-komitea sanoo, että Venezuelan oppositiota sorretaan järjestelmällisesti.

## María Corina Machado yhdistää Venezuelan oppositiota

![Maria Corina Machado.](https://images.cdn.yle.fi/image/upload/c_crop,h_2880,w_5120,x_0,y_533/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1760109625/39-153683468e92414d4d52)

Avaa kuvien katselu

Kuva: Federico Parra / AFP

Oppositio valitsi María Corina Machadon yhteiseksi presidenttiehdokkaaksi viime vuoden vaaleihin.

Hän ei kuitenkaan saanut asettua ehdolle. Nicolás Maduro pääsi presidentiksi kolmannellekin kaudelle.

Machado on joutunut elämään piilossa, mutta halunnut pysyä Venezuelassa. Nobel-komitea korostaa, että se on inspiroinut Venezuelan kansaa.

## László Krasznahorkai saa kirjallisuuden Nobel-palkinnon

![Henkilökuva Laszlo Krasznahorkaista.](https://images.cdn.yle.fi/image/upload/c_crop,h_2536,w_4509,x_0,y_34/ar_1.7777777777777777,c_fill,g_faces,h_431,w_767/dpr_1.0/q_auto:eco/f_auto/fl_lossy/v1760010085/39-153591268e79f360d7c7)

Avaa kuvien katselu

Unkarilainen László Krasznahorkai saa kirjallisuuden Nobel-palkinnon.  Kuva: Leo Neumayr / AFP

Unkarilainen László Krasznahorkai saa kirjallisuuden Nobel-palkinnon.

Kirjailija ja käsikirjoittaja Krasznahorkai on saanut useita muitakin palkintoja. Niitä ovat esimerkiksi kansainvälinen Booker-palkinto vuonna 2015 ja Euroopan kirjallisuuspalkintovuonna 2021.

Krasznahorkain tuotanto sisältää parikymmentä teosta.

Krasznahorkailta on suomennettu teokset Saatanatango ja Vastarinnan melankolia.

Tällä viikolla julkistettiin myös lääketieteen, fysiikan ja kemian Nobel-palkintojen saajat.

## Kertaus

Tässä oli Uutisviikko selkosuomeksi. Uutisviikon aihe olivat Nobel-palkinnot.

Rauhanpalkinnon on saanut venezuelalainen oppositiojohtaja María Corina Machado.

Kirjallisuuden Nobelin on saanut unkarilainen László Krasznahorkai.

Uutisviikko jälleen huomenna sunnuntaina. Tavataan taas, kuulemiin!
