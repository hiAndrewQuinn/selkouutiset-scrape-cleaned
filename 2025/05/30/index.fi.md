# TV | Selkouutiset | perjantai 30.5.2025

Korkeakoulutus. Leikkausjonot. Koulujen päättäjäiset. Sää.

## Korkeakoulutus

Aluksi uutinen opiskelusta.

Suomi haluaa lisätä korkeakouluopiskelua.

Ammattikoulusta menee korkeakouluun opiskelijoita enemmän kuin aiemmin.

Ammattikorkeakoulun opiskelijoista noin 25 prosenttia on käynyt ensin ammattikoulun.

Osuus on kasvanut hitaasti 10 vuoden aikana. Se tukee Suomen tavoitetta lisätä korkeakouluopiskelua.

Yleinen huoli on, että lapset eivät opi peruskoulussa tarpeeksi perusasioita. Silloin jatko-opiskelu on vaikeaa.

Noin 8 000 opiskelijaa keskeyttää korkeakouluopinnot ensimmäisenä vuonna.

Korkeakouluopiskelussa tarvitaan taito ymmärtää ja kirjoittaa vaikeaa tekstiä.

Näin sanoo opetusministeri Anders Adlercreutz.

*”Se on ehkä yleinen huoli nyt meidän koulujärjestelmässä, että peruskoulu nykyisellään ei mun mielestä tarjoa eikä tuo kaikille riittäviä perustaitoja.”*

## Leikkausjonot

Nyt uutinen leikkausjonoista

Leikkausjonot ovat alkaneet lyhentyä.

Tämä potilas on odottanut leikkausta melkein vuoden.Hänellä on ollut kasvoissa kova kipu, koska verisuoni painaa hermoa.

Tällaiseen leikkaukseen pääsyä voi joutua odottamaan pitkään, koska sairaus ei ole hengenvaarallinen.

Kiireelliset sairaudet menevät leikkausjonossa aina edelle. Siksi jonotusaika voi kestää monta vuotta.

Korona-aika ja hoitajien lakot kasvattivat leikkausjonoja. Myös väestön ikääntyminen lisää leikkausten tarvetta.

Nyt leikkausjonot ovat alkaneet lyhentyä.

## Koulujen päättäjäiset

Lopuksi uutinen koulujen päättymisestä.

Huomenna lauantaina vietetään koulujen päättäjäisiä.

Oppilaat saavat todistukset ja heillä alkaa kesäloma.

Peruskoulun päättää noin 63 000 yhdeksännen \[9.\] luokan oppilasta.

Lukioista valmistuu noin 25 400 uutta ylioppilasta. Se on noin 600 enemmän kuin viime vuoden keväällä.

Ammatillisesta koulutuksesta opiskelijoita valmistuu läpi vuoden, yhteensä noin 70 000 vuodessa.

## Lauantain sää

Vielä sääennuste.

Lauantaina sää on sateista.

Lähes koko maassa voi sataa. Etelässä ja pohjoisessa on poutaa.

Etelässä lämpötila on noin 17 astetta, muualla lämpötila on alle 15 astetta.
